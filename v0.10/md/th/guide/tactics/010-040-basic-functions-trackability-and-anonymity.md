

---

lang: th
community: guide
type: tactics
legacy: True
child: True
weight: 4
depth: 3
title: Basic functions, trackability and anonymity

---

ในการโทรออกหรือรับสาย หรือการสื่อสารไปยังโทรศัพท์ของคุณ เสาสัญญาณที่อยู่ใกล้คุณที่สุดจะได้รับสัญญาณเตือนจากโทรศัพท์ของคุณว่า โทรศัพท์ของคุณอยู่ในบริเวณนั้นแล้ว จากสัญญาณแจ้งเตือนและการสื่อสารในลักษณะนี้ผู้ให้บริการเครือข่ายจะรู้ตำแหน่งที่แม่นยำของโทรศัพท์ของคุณในขณะนั้น

<div class="background" markdown=1>
บอร์นา: มีอะไรที่เกี่ยวกับโทรศัพท์อีกบ้างที่พ่อต้องรู้

ดาลีร์:  ผมเดาว่ามี แต่ก็ขึ้นอยู่กับว่า พ่อสงสัยไหมว่ามีใครพยายามตามรอยพ่ออยู่

บอร์นา: พ่อไม่คิดว่าอย่างนั้นนะ แต่พวกนั้นสามารถตามรอยได้ไหม 

ดาลีร์: อืม ได้ครับ ถ้าโทรศัพท์ของพ่อเปิดเครื่องอยู่ และช่างเทคนิคเข้าถึงการจราจรบนเครือข่าย และพวกนั้นรู้ว่าโทรศัพท์ที่อยู่ในระบบเครื่องไหนเป็นของพ่อ

บอร์นา: เรื่องนั้นคงจะไม่เกิดขึ้นกับพ่อ เพราะพ่อจะไม่ใช่โทรศัพท์มือถือโทรออกไปที่ไหนในระหว่างที่พ่อไปที่นัดประชุม

ดาลีร์: มันไม่ได้เป็นอย่างนั้นครับพ่อ ตราบเท่าที่โทรศัพท์อยู่ที่ตัวพ่อ มีไฟเต็มแบตเตอรี่และอยู่ในสภาพพร้อมใช้งาน โทรศัพท์ตามรอยพ่อได้ตลอดไม่ว่าพ่อจะไปที่ไหน และมันจะส่งสัญญาณไปยังเสาส่งสัญญาณของเครือข่ายที่อยู่ใกล้ในบริเวณนั้น เพราะโทรศัพท์มือถือทำงานแบบนี้ ดังนั้นในขณะใดขณะหนึ่ง ตำแหน่งของพ่อจะอยู่ ณ จุดใดจุดหนึ่งระหว่างเสาส่งสัญญาณของเครือข่ายโทรศัพท์ทั้งหลายที่อยู่ในบริเวณใกล้ที่สุด

บอร์นา: ถ้าอย่างนั้นพ่อควรปิดโทรศัพท์มือถือจนกว่าพ่อจะไปถึงที่นั่นใช่ไหม

ดาลีร์: อืม แน่นอน วิธีที่ดีที่สุดคือพ่อไม่ควรเอาโทรศัพท์มือถือติดตัวไปกับพ่อ วิธีที่ดีที่สุดรองลงมาคือพ่อจะต้องปิดโทรศัพท์มือถือและเอาแบตเตอรี่ออกก่อนที่พ่อจะออกไป และต้องไม่เปิดเครื่องจนกว่าพ่อจะกลับมา

บอร์นา: อะไรนะ แค่ปิดเครื่องก็ไม่พอหรือ

ดาลีร์: อืม เพื่อความปลอดภัย พ่อควรเอาแบตเตอรี่ออกด้วย เพราะว่าโทรศัพท์มือถือเป็นอุปกรณ์ส่งสัญญาณ และตราบเท่าที่มีแบตเตอรี่ติดอยู่ ก็เป็นโอกาสที่จะมีใครอาจเปิดโทรศัพท์ของพ่อโดยพ่อไม่รู้ตัว
</div>

**ความเป็นนิรนาม**

ถ้าคุณสนทนาทางโทรศัพท์หรือส่งข้อความสั้นในเรื่องที่อ่อนไหว คุณต้องระวัง“คุณสมบัติ”การติดตามดังที่กล่าวไว้ด้านบน ซึ่งอยู่ในโทรศัพท์ทุกเครื่อง ลองพิจารณาดำเนินการตามขั้นตอนต่างๆ ด้านล่างนี้

* ในการโทรศัพท์แต่ละครั้งให้โทรศัพท์จากตำแหน่งที่ต่างกันไป และเลือกตำแหน่งที่ไม่มีอะไรเชื่อมโยงกับตัวคุณ

* ปิดโทรศัพท์ ถอดแบตเตอรี่ออก และไปยังตำแหน่งที่ได้เลือกไว้ แล้วเปิดโทรศัพท์ พูดคุยสนทนา และปิดโทรศัพท์ ถอดแบตเตอรี่ออกอีก ทำแบบนี้ให้เป็นนิสัยในแต่ละครั้งที่คุณทำการโทรออก ซึ่งการทำแบบนี้หมายความว่าระบบเครือข่ายจะไม่สามารถตามรอบการเคลื่อนไหวของคุณได้

* เปลี่ยนเครื่องโทรศัพท์และ[ซิมการ์ด](/th/glossary#SIM_card)บ่อยๆ ให้สับเปลี่ยนหมุนเวียนการใช้โทรศัพท์และซิมการ์ดกับเพื่อนหรือขายไปให้ตลาดโทรศัพท์มือสอง 

* ให้ใช้ซิมการ์ดแบบจ่ายค่าโทรล่วงหน้าที่ไม่ต้องลงทะเบียนหากทำได้ 
หลีกเลี่ยงการจ่ายเงินค่าเครื่องโทรศัพท์หรือซิมการ์ดโดยใช้บัตรเครดิต ซึ่งเท่ากับเป็นการเชื่อมโยงโทรศัพท์และซิมการ์ดเข้ากับตัวคุณ 



<div class="background" markdown=1>
บอร์นา: ลูกบอกว่าโทรศัพท์ของพ่อส่งสัญญาณไปยังเสารับสัญญาณเพื่อแจ้งตำแหน่งที่พ่ออยู่ที่ไหนได้ แม้กระทั่งในกรณีที่ดูเหมือนว่าโทรศัพท์ปิดเครื่องอยู่ใช่ไหม

ดาลีร์: ใช่ครับ แต่นั่นยังไม่ใช่กรณีที่เลวร้ายที่สุด

บอร์นา: โอ้

ดาลีร์: อืม มีคนบอกว่ามีบางโปรแกรมที่แอบติดตั้งเข้าไปในโทรศัพท์ได้ และทำให้เปิดเครื่องโทรศัพท์ได้จากระยะไกล แล้วให้มันโทรออกโดยที่พ่อไม่รู้ตัว ดังนั้นเมื่อพ่อเริ่มประชุม โทรศัพท์ก็จะเริ่มทำงานเหมือนอุปกรณ์บันทึกเสียงและส่งสัญญาณ

บอร์นา: ไม่นะ! จริงหรือ

ดาลีร์:  อืม มันเป็นเรื่องที่ทำได้ง่ายมากในทางเทคนิค แต่สิ่งเหล่านี้ไม่มีทางเกิดขึ้นได้ถ้าแบตเตอรี่ถูกถอดออก และพ่อก็จะปลอดภัย

บอร์นา : พ่อคิดว่าพ่อจะไม่เอาโทรศัพท์ไปด้วยดีกว่าถ้าพ่อต้องการความปลอดภัยมากๆ แต่พ่อสงสัยว่าพ่อควรใช้โทรศัพท์มือถือไหม

ดาลีร์: ไม่เอาน่าพ่อ พ่อเป็นคนเคยบอกผมเองว่าอย่ากลัวอะไรใหม่ๆ โทรศัพท์มือถือก็เป็นแบบนั้น พ่อก็แค่ต้องรู้ถึงประโยชน์และความเสี่ยงในการใช้ว่ามีอะไรบ้าง แค่ต้องใช้อย่างระวัง ถ้าพ่อรู้ว่ามีความเสี่ยง พ่อก็ทำตามขั้นตอนเพื่อหลีกเลี่ยงความเสี่ยงเหล่านั้นได้
</div>

**การแอบฟัง**

คุณสามารถตั้งค่าให้โทรศัพท์บันทึกและส่งสัญญาณเสียงต่างๆ ในอาณาบริเวณที่ไมโครโฟนรับเสียงได้โดยคุณไม่รู้ตัวได้ โทรศัพท์บางเครื่องสามารถเปิดและปิดจากระยะไกลได้ และทำการบันทึกเสียงและส่งสัญญาณออกไปในลักษณะนี้ แม้จะดูเผินๆ ว่าโทรศัพท์นั้นปิดเครื่องอยู่ 

* อย่าให้ใครก็ตามที่คุณไม่ไว้ใจเข้าถึงโทรศัพท์ของคุณทางกายภาพ นี่เป็นวิธีการปกติที่คนจะแอบติดตั้งซอฟต์แวร์สอดแนมไว้ในโทรศัพท์ของคุณ

* ถ้าคุณประชุมเรื่องส่วนตัวที่สำคัญ ให้ปิดโทรศัพท์และถอดแบตเตอรี่ออก อย่าถือโทรศัพท์ติดตัวไปกับคุณถ้าคุณสามารถที่จะทิ้งโทรศัพท์ไว้ในที่ปลอดภัยจริงๆ ได้  

* ต้องมั่นใจว่าบุคคลที่คุณติดต่อสื่อสารด้วยก็ใช้มาตรการป้องกันที่อธิบายไว้ในที่นี้ด้วย

* นอกจากนี้ อย่าลืมว่าการใช้โทรศัพท์ในที่สาธารณะหรือในสถานที่ที่คุณไม่ไว้วางใจอาจทำให้คุณอยู่ในสภาวะเปราะบางต่อเทคนิควิธีการแอบฟังแบบดั้งเดิม หรืออาจมีการขโมยโทรศัพท์ของคุณได้

**การดักสัญญาณโทรศัพท์**

โดยปกติ การเข้ารหัสการสื่อสารด้วยเสียง (และการส่งข้อความ) ซึ่งเดินทางผ่านเครือข่ายโทรศัพท์มือถือนั้นค่อนข้างอ่อนแอ มีเทคนิคที่ราคาไม่แพงหลายรูปแบบที่บุคคลที่สามสามารถใช้ดักรับการสื่อสารด้วยข้อความหรือแอบฟังการโทรศัพท์ของคุณได้ ถ้าพวกนั้นอยู่ใกล้ชิดกับโทรศัพท์ของคุณและสามารถรับการส่งสัญญาณจากโทรศัพท์ได้ และแน่นอนว่าผู้ให้บริการโทรศัพท์มือถือสามารถเข้าถึงการสื่อสารของคุณทั้งที่เป็นเสียงและข้อความได้ ปัจจุบันการเข้ารหัสโทรศัพท์เป็นเรื่องที่แพงและค่อนข้างมีความยุ่งยากในทางเทคนิค – อย่างไรก็ตามมีความคาดหมายว่าเครื่องมือเข้ารหัสเหล่านี้จะมีราคาถูกลงในไม่ช้า ในการเข้ารหัสคุณจะต้องติดตั้งแอปพลิเคชันการเข้ารหัสบนโทรศัพท์ของคุณและโทรศัพท์ของผู้ที่คุณคิดจะสนทนาด้วยเสียก่อน จากนั้นคุณก็สามารถใช้แอปพลิเคชันในการส่งและรับการโทรหรือข้อความที่เข้ารหัสไว้ได้ ในปัจจุบันซอฟต์แวร์การเข้ารหัสรองรับเฉพาะ โทรศัพท์ “สมาร์ตโฟน” บางรุ่นเท่านั้น

การสนทนาระหว่างสไกป์กับโทรศัพท์มือถือไม่ได้มีการเข้ารหัสไว้ เพราะในบางจุด สัญญาณจะเดินทางเข้าไปในเครือข่ายโทรศัพท์มือถือ ซึ่งไม่มีระบบการเข้ารหัสอยู่ 


