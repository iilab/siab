

---

lang: tr
community: guide
type: tactics
legacy: True
child: False
weight: 009
title: 9. How to protect yourself and your data when using social networking sites

---

Çevrimiçi topluluklar internetin icadından bu yana var olmuştur. İlk başta dünyanın her yerindeki insanlara belirli konularda iletişim kurma ve bilgi paylaşma olanağı sunan ilan panoları ve e-posta listeleri vardı. Günümüzde sosyal ağ siteleri mesaj, fotoğraf, dosya ve ne yaptığınız ve nerede olduğunuz konusunda son dakika bilgilerini bile paylaşmanıza izin vererek, olası karşılıklı etkileşimin sınırlarını büyük ölçüde genişletti. Bu işlevler yeni ve benzersiz değildir – bu eylemlerin herhangi biri sosyal ağ sitelerine katılmadan internet aracılığıyla gerçekleştirilebilir.

Her ne kadar bu ağlar çok yararlı olabilse de ve çevrimiçi ve çevrimdışı sosyal karşılıklı etkileşimi teşvik etse de, sosyal ağları kullanırken bilgilerinizi kötüye kullanmak isteyen insanlara bilgilerinizi erişilebilir kılıyor olabilirsiniz. Bir sosyal ağ sitesini büyük bir parti olarak düşünün. Orada tanıdığınız insanların yanı sıra hiç tanımadığınız insanlar da vardır. Partinin bir ucundan diğerine, tüm kişisel bilgilerinizin ve o anda ne düşündüğünüzün üzerinde yazılı olduğu sırtınıza asılmış büyük bir tabelayla yürüdüğünüzü hayal edin. Öyle ki herkes, siz farkında olmadan bu tabelayı okuyabilsin. Herkesin sizin hakkınızdaki her şeyi bilmesini gerçekten ister misiniz?

Sosyal ağ sitelerinin özel şirketlere ait olduğunu ve paralarını kişiler hakkında veri toplayarak ve bu verileri özellikle reklamcılara satarak kazandıklarını hatırlayın. Bir sosyal ağ sitesine girdiğinizde internetin özgürlüklerini geride bırakır ve sitenin sahipleri tarafından yönetilen ve düzenlenen bir ağa girersiniz. Gizlilik ayarları, sizi sadece sosyal ağın diğer üyelerine karşı korumayı amaçlar ama verilerinizi şirketin sahiplerine karşı korumaz. Sosyal ağları kullanarak esasında yaptığınız şey, tüm verilerinizi bu şirketlerin sahiplerine vermek ve bu konuda onlara güvenmek anlamına gelir. 

Hassas bilgiler ve konular üzerinde çalışıyor; aynı zamanda sosyal ağ hizmetlerini kullanmak istiyorsanız, sosyal ağların yarattığı gizlilik ve güvenlik sorunlarının son derece farkında olmanız önemlidir. İnsan hakları savunucuları, sosyal ağ sitelerinin tehlikelerine karşı özellikle açıktırlar ve kendileri VE birlikte çalıştıkları insanlar hakkında ortaya koydukları bilgiler konusunda aşırı derecede dikkatli olmalıdırlar. 

Herhangi bir sosyal ağ sitesi kullanmadan önce bu sitelerin sizi nasıl tehlikeye açık kıldığını anlamanız ve ardından da kendinizi ve birlikte çalıştığınız insanları korumak için adımlar atmanız önemlidir. Bu rehber, sosyal ağ siteleri kullanmanın oluşturduğu güvenlik sorunlarını anlamanıza yardım edecektir.

## Arka plan senaryosu ##

<div class="background" markdown=1>
Mansour ve Magda kuzey Afrika’da yaşayan insan hakları savunucularıdır. Büyük bir kentin ortasında gerçekleştirilecek bir yürüyüş örgütlemektedirler. Etkinliği yaygınlaştırmak için Facebook’u kullanmak isterler. Ancak yetkililere tüyo vermekten ve ilgi gösteren herkesin izinin sürülmesinden endişe duymaktadırlar. Yürüyüş sırasında yürüyüşün ilerleyişi hakkında bilgi vermek için Twitter’ı kullanmayı planlarlar. Ama ya polis tweet’leri izlerse ve yürüyüşçüleri durdurmak için ekip gönderirse? Mansour ve Magda yürüyüşün fotoğraflarını ve videolarını insanların kimliklerini açığa vurmadan nasıl paylaşacaklarını planlarlar çünkü katılımcıların yargıyla yüz yüze gelmelerinden endişe etmektedirler.
</div>

Sizi sosyal ağ araçlarının kullanımını tamamen bırakmaya teşvik etmiyoruz. Bununla beraber, kendinizi ve başkalarını tehlikeye sokmadan bu araçları kullanabilmeniz için uygun güvenlik önlemleri almalısınız.

### Bu bölümden ne öğrenebilirsiniz ###

- Sosyal ağ sitelerinin, kasıtlı olmaksızın, hassas bilgilerin açığa çıkmasını nasıl kolaylaştırdığını
- Sosyal ağ sitelerini kullanırken, kendiniz ve başkaları hakkındaki bilgileri nasıl güvence altına alacağınızı


