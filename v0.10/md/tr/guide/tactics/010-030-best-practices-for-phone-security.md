

---

lang: tr
community: guide
type: tactics
legacy: True
child: True
weight: 3
depth: 3
title: Best practices for phone security 

---

Diğer cihazlarda olduğu gibi cep telefonunuzdaki veri güvenliği için ilk savunma hattı, telefonunuzun ve [SIM kartınızın](/tr/glossary#SIM_card) ele geçirilmeye ya da hile ile telefonunuzda değişiklik yapılarak kontrol edilmesine karşı fiziksel güvenliğidir.

* Telefonunuzu daima yanınızda bulundurun. Onu sahipsiz bırakmayın. Telefonunuzu umumi yerlerde sergilemekten kaçının. 

* Daima telefonunuzun güvenlik kilit kodunu ya da PIN kodlarını kullanın ve bunları sır olarak saklayın. Daima öntanımlı fabrika ayarlarını değiştirerek, bu kodları size özel kılın.

* SIM kartını, ek hafıza kartını, pili ve telefonu bir işaretle fiziksel olarak ve yabancılar tarafından hemen fark edilmeyecek şekilde işaretleyin (çizin) (küçük bir işaret, karakterler ya da sayılar çizin ya da normal ışıkta görünmez olan morötesi boya kullanmayı deneyin). Telefonun hareketli parçalarının birleştiği yerlere basılı, taklit edilemez güvenlik etiketleri ya da bant yapıştırın. Bu herhangi bir şeyin değiştirilip değiştirilmediğini kolayca anlamanıza yardımcı olacaktır (örneğin, telefonunuzun hareketli parçaları bir başkası tarafından açılırsa etiket ya da bant yanlış hizalanacak ya da fark edilebilir bir iz bırakacaktır).

* SIM kartınızda, ek hafıza kartınızda ve telefonunuzun hafızasında hangi bilgileri kayıtlı tuttuğunuzun farkında olduğunuzdan emin olun. Hassas bilgileri telefonunuzda depolamayın. Bu tür bilgileri depolamanız gerekiyorsa bunları, gerektiğinde kolayca bir köşeye atılabilecek olan harici bir hafıza kartına kaydetmeyi göz önünde bulundurun –bu tür bilgileri telefonun dahili hafızasına kaydetmeyin.

* SIM kartınızı, (varsa) ek hafıza kartınızı koruyun; bu kartlar iletişim bilgileriniz ve SMS mesajlarınız gibi hassas bilgiler içerir. Örneğin telefonunuzu servise verdiğinizde SIM kartınızı ve ek hafıza kartınızı orada bırakmadığınızdan emin olun. 

* Telefonunuzu elden çıkarırken telefonunuzda, SIM ya da hafıza kartında depolanmış herhangi bir bilgiyi de telefonunuzla birlikte vermediğinizden emin olun. Hatta telefonunuz ya da kartlar bozulmuş veya günü geçmiş bile olsa buna dikkat edin.  SIM kartlarını tahrip ederek elden çıkarmak belki de en iyi seçenektir. Telefonunuzu birine vermeyi, satmayı ya da yeniden kullanmayı düşünüyorsanız tüm bilgilerin silinmiş olduğundan emin olun.

* Sadece güvenilir telefon satıcılarını ve tamir dükkânlarını kullanmayı düşünün. Bu, ikinci el telefon edinirken ya da telefonunuzu tamir ettirirken bilgilerinizin kötü niyetli ellere geçme ihtimalini azaltır. Yetkili ama rastgele seçilmiş bir telefon satıcısından telefonunuzu almayı düşünün –böylece telefonunuzun, bir casus yazılım kurularak sizin için özel olarak hazırlanmış olması şansını azaltırsınız. 

* Telefon bilgilerinizi düzenli olarak bir bilgisayarda yedekleyin. Yedeklemeyi güvenli bir biçimde saklayın (bakınız: [4. Bölüm Bilgisayarınızdaki hassas dosyaları nasıl korursunuz](/tr/chapter-4).) Bu, telefonunuzu kaybettiğinizde verilerinizi yerine koymanızı sağlar. Bir yedeklemeye sahip olmanız (telefonunuz kaybolduğunda ya da çalındığında) hangi bilgilerden ödün verilebileceğini hatırlamanıza yardımcı olur, böylece gerekli adımları atabilirsiniz.

* 15 haneli seri no ya da IMEI numarası (Uluslararası Mobil Cihaz Kodu), telefonunuzu tanımlamaya yardım eder. Bu kod birçok telefonda *#06# tuşlayarak, telefon pilinizin arkasına bakarak ya da telefonun ayarlarına bakarak erişilebilir. Bu kod, çalınması durumunda, telefonunuzun izini sürmeye ve mülkiyetini çabucak kanıtlamaya yardımcı olabileceğinden, bu kodu bir yere not alın ve telefonunuzdan ayrı olarak saklayın. 

* Telefonunuzu servis sağlayıcısına kaydettirmenin avantajlarını ve dezavantajlarını düşünün. Telefonunuzun çalındığını bildirdiğinizde servis sağlayıcı, telefonunuzun daha fazla kullanılmasını durdurmalıdır. Ancak kaydettirmek, telefon kullanımınızın kimliğinize bağlanması anlamına gelir.

