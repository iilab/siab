

---

lang: fa
community: guide
type: tactics
legacy: True
child: True
weight: 2
depth: 3
title: Tips on responding to suspected email hacking and surveillance

---

اگر شک دارید که شخصی رایانامه‌های (ایمیل)‌ شما را تحت نظر دارد، توصیه می‌شود که شناسه‌ی جدیدی ایجاد کرده و از شناسه‌ی قدیمی به عنوان کژراهه یا دام استفاده کنید. هم‌چنین هشیار باشید که شناسه‌های دیگری که در گذشته با آن رایانامه (ایمیل) رد و بدل می‌کردید، نیز ممکن است تحت کنترل باشند. در نتیجه، لازم است که به اقدام‌ها احتیاطی زیر توجه کنید:

- خود و افرادی که به تازگی از طریق رایانامه (ایمیل) با آن‌ها در ارتباط بوده‌اید، باید شناسه‌های رایانامه‌ی (ایمیل) جدید ایجاد کنند. برای ارتباط با این افراد از مکان‌هایی که پیش از این در آن‌جا ارتباط اینترنتی برقرار نکرده‌اید ، مثلاً یک کافه اینترنتی، استفاده کنید. این توصیه بدان علت است که در صورت استفاده از رایانه‌ی خود، که احتمالاً تحت نظر بوده یا هست، ممکن است حتا آدرس شناسه‌ی جدید شما نیز برای آن‌هایی که ارتباطات شما را نظاره می‌کنند، افشا شود. اما اگر چاره‌ای جز استفاده از همان رایانه برای ورود به شناسه‌ی جدید خود ندارید، بهتر است که از ابزارهایی که در [***فصل هشتم: چگونگی ناشناس ماندن و راه‌های مقابله با سانسور اینترنت***](/fa/chapter-8) معرفی شده‌اند، برای مخفی کردن ارتباط اینترنتی خود استفاده کنید. 
- اطلاع‌رسانی به دوستان خود در رابطه با شناسه‌های جدید باید فقط از مجاری ارتباطی امن مانند ملاقات‌های رو در رو و برنامه‌های پیام فوری یا [*VoIP*](/fa/glossary#VoIP) رمزگذاری شده صورت گیرد. 
- میزان ترافیک شناسه‌های قبلی خود را حداقل برای مدتی کوتاه به روال معمول آن حفظ کنید. در این صورت فرد ناظر بر این تصور باقی خواهد ماند که شما هم‌چنان از رایانامه‌ی (ایمیل) سابق خود برای انجام ارتباطات محرمانه بهره می‌گیرید. بدیهی است که نباید هیچ‌گونه اطلاعات محرمانه‌ای را از طریق آن شناسه رد و بدل کنید، اما لازم است که حداقل به طور صوری اطلاعاتی را که نه چندان مهم بوده ولی شکل محرمانه دارند با دیگران مبادله کنید. 
- سعی کنید هیچ ارتباطی بین هویت واقعی شما و شناسه‌ی جدید برقرار نباشد. هم‌چنین هیچ رایانامه‌ای (ایمیل)یاز شناسه قبلی به شناسه جدید نفرستید (این کار شامل عدم تماس با هریک از افرادی که احتمال می‌دهید تحت نظر هستند نیز می‌شود). 
- در مورد مطالبی که در رایانامه‌ی (ایمیل)‌ جدید می‌نویسید نیز کاملاً هشیار باشید. مثلاً بهتر است از درج نام واقعی افراد و آدرس‌های آنان، هم‌چنین لغاتی چون «حقوق بشر» یا «شکنجه» خوداری کنید. توصیه می‌شود که نوعی سیستم کد گذاری برای ارتباط بین خود و دوستانتان ابداع کرده و به طور دوره‌ای کدهای آن را عوض کنید.
- در نظر داشته باشید، که صرف داشتن سپرهای دفاعی فنی قوی نمی‌تواند امنیت رایانامه‌ی (ایمیل) شما را به طور کامل تضمین کند. برای اطمینان خاطر از امنیت رایانامه (ایمیل)، لازم است تا شما و افرادی که با آنان در ارتباطید نسبت به نحوه‌ی ارتباطات خود توجه دقیق داشته باشید و از هرگونه سهل‌انگاری فنی پرهیز کنید.


