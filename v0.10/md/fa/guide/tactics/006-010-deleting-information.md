

---

lang: fa
community: guide
type: tactics
legacy: True
child: True
weight: 1
depth: 3
title: Deleting information

---

از نقطه نظر فنی، اصولا چیزی به نام پاک کردن اطلاعات از روی رایانه وجود ندارد. البته همه می‌دانیم که می‌توان فایلی را ناخواسته به درون Recycle Bin انداخته و سپس آن را خالی نمود، اما آن‌چه که عملاً اتفاق می‌افتد این است که نمایه‌ی (آیکون) آن فایل حذف شده و نام فایل نیز از فهرست برنامه‌های موجود در رایانه پاک می شود. بدین ترتیب به سیستم‌عامل (ویندوز) اطلاع داده می‌شود که می‌تواند از فضای شغال شده توسط آن فایل برای ذخیره اطلاعات جدید استفاده کند اما تا زمانی که اطلاعات دیگری در این فضا جایگزین نشود، داده‌هایی که به ظاهر از نظر ناپدید شده‌اند، عملا هنوز در آن‌جا حضور دارند. به عنوان مثال این روند مانند کابینت‌های بایگانی است که برچسب همه‌ی پرونده‌های موجود در آن را بردارند، بدون آن‌که عملاً پرونده‌ای از کابینت حذف یا خارج شود. به همین دلیل، در خیلی از موارد اگر نرم‌افزار مناسب در اختیار باشد و با سرعت عمل شود، می‌توان اطلاعاتی را که اتفاقی پاک شده‌اند، بازیابی کرد. مطالب جامعی در این باره در [***فصل پنجم: چگونگی بازیابی اطلاعات از دست رفته***](/fa/chapter-5) ارائه شده است.

یکی دیگر از نکاتی که باید بدان توجه داشت آن است که معمولاً در هر بار استفاده از رایانه، فایل‌هایی به طور موقت به وجود آمده و به صورت ناقص پاک می‌شوند، بدون آن که کاربر حتا از وجود آن‌ها مطلع شود. مثلاً فرض کنید که در حال نوشتن یک گزارش طولانی هستید. این کار فرضاً ممکن است یک هفته طول بکشد و در هر روز چندین ساعت شما را به خود مشغول کند. در هر بار که فایل مربوط به این گزارش ذخیره می‌شود، ویندوز کپی جدیدی از آن سند ایجاد کرده و در جایی بر روی رایانه‌ی شما ذخیره می‌کند. در نتیجه پس از چند روز کار روی این فایل، ممکن است بدون آگاهی شما چندین روایت مختلف از این فایل، که هر یک در مرحله‌ای جداگانه از کامل شدن گزارش قرار دارند بر روی رایانه ذخیره شده باشند. 

البته، ویندوز معمولاً نسخه‌های قدیمی‌تر فایل‌ها را پاک می‌کند، با این تفاوت که برای این کار دنبال محل دقیق نسخه‌ی اصلی نمی‌گردد تا نسخه جدید را بر روی آن بازنویسی کند. اگر به مثال کابینت بایگانی باز گردیم، درست مانند آن است که پرونده‌ی جدید را در بخش دیگری از همان کابینت قرار داده و برچسب نام پرونده را از روی نسخه قبلی به نسخه جدید منتقل کنید. بدین ترتیب نسخه‌ی قبلی فایل به حال خود رها می‌شود تا زمانی که فضای اشغال شده توسط آن، مورد استفاده فایل دیگری باشد. بنابراین واضح است که اگر بخواهید تمامی بقایای یک سند را از بایگانی رایانه خود به طور کامل حذف کنید، پاک کردن جدیدترین نسخه‌ی آن، هدف شما را تأمین نمی‌کند.

درنهایت لازم است به خاطر داشت که این روزها فقط از سخت دیسک رایانه برای ثبت و ذخیره اطلاعات استفاده نمی‌شود و مشکل حذف مطمئن اطلاعات در مورد انواع لوح‌های فشرده، حافظه‌های USB، فلاپی دیسک‌ها، کارت حافظه تلفن همراه و سخت دیسک‌های قابل حمل نیز به طور کامل صدق می‌کند. نتیجه این است که نباید تصور شود که فقط با پاک کردن فایل یا بازنویسی بر روی آن، اطلاعات محرمانه برای همیشه و به طور کامل از فضای وسیله ذخیره‌ساز شما حذف شده‌اند.

