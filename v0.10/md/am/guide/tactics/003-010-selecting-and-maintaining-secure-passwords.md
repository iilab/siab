

---

lang: am
community: guide
type: tactics
legacy: True
child: True
weight: 1
depth: 3
title: Selecting and maintaining secure passwords

---

በተለምዶ አንድን ነገር ከአደጋ ወይም ከሌሎች እይታ መሰወር ከፈለግን የምንጠቀመው አንዱ ዘዴ በጥሩ ቦታ መቆለፍ ነው። ቤት፣ መኪና፣ ሳጥን፣ መሳቢያ… ወዘተ አካላዊ ቁልፍ ይገጠምላቸዋል። በተመሳሳይ መንገድ ጥበቃ የሚያስፈልጋቸው ፋይሎች [*የኢንክሪፕሽን*](/am/glossary#Encryption) ቁልፍ ይፈጠርላቸዋል። የባንክ ካርዶች የመክፈቻ ፒን (PIN) ቁጥር እንዳላቸው ሁሉ የኢሜይል ሳጥኖቻችንም የይለፍ ቃል ይኖራቸዋል። እነዚህ አካላዊ እና ኤሌክትሮኒክ ቁልፎች አንድ ተመሳሳይ ባህርይ አላቸው፤ ይኸውም ባለቤት ባልሆኑ ሰዎችም ሊከፈቱና የያዙትን ሁሉ አሳልፈው ሊሰጡ መቻላቸው ነው። እጅግ የተሻሻለ ፋየርዎል፣ ስውር የኢሜይል አድራሻ፣ [*ኢንክሪፕት*](/am/glossary#Encryption) የተደረገ የመረጃ ቋት (ዲስክ) ይኖረን ይሆናል። እነዚህ ሁሉ ግን የይለፍ ቃላችን ደካማ ከሆነ ወይም በማይገባቸው ሰዎች እጅ እንዲወድቅ ከፈቀድን ብዙ ትርጉም ያለው ጥበቃ አያደርጉልንም። 



### አስተማማኝ የይለፍ ቃል የሚባለው የትኛው ነው? ### 

ጥሩ የይለፍ ቃል የኮምፒውተር ፕሮግራም በቀላል ግምት የማይደርስበት መሆን አለበት። 

- **ረጅም የይለፍ ቃል እንፍጠር፦** የይለፍ ምልክቱ በረዘመ መጠን ምልክቱን በግምት ለማግኘት ለሚሞክረው የኮምፒውተር ፕሮግራም አስቸጋሪና ጊዜ የሚወስድ ይሆንበታል። አስር እና ከዚያ የሚበልጡ ምልክቶችን (ፊደላትን ጨምሮ፣ ቁጥር እና ሌሎችም ምልክቶች) የያዘ የይለፍ ቃል መፍጠር አስፈላጊ ነው። አንዳንድ ሰዎች ከአንድ በላይ ቃላትን የያዙ የይለፍ ቃሎችን ይጠቀማሉ፤ ከቃሎቹ መካከል ክፍት ቦታ (ስፔስ) ሊያደርጉም ላያደርመጉም ይችላሉ። ይህ የይለፍ ቃል አፈጣጠር ፓስፍሬዝ (passphrases) ይባላል። ፕሮግራማችን ረጃጅም የይለፍ ቃላትን ለመፍጠር እስከፈቀደልን ድረስ ይህ ዘዴ መልካም ነው። 

- **ውስብስብ የይለፍ ቃል እንፍጠር** የይለፍ ቃላችንን ረጅም ብቻ ሳይሆን ውስብስብ እንዲሆን ማድረግ እጅግ በጣም አስፈላጊ ነው። የይለፍ ቃሎችን ለመስበር የተዘጋጁ ሶፍትዌሮች ('password cracking' software) የተለያዩ ምልክቶችን በመገጣጠም በርካታ ግምቶችን በመፍጠር የእኛን ቃል ለማግኘት ይሞክራሉ። ስለዚህ የይለፍ ቃሎቻችንን ረጅም እና ውስብስብ ማድረግ ከእነዚህ ሶፍትዌሮች ለመዳን ያስችለናል። በተቻለ ጊዜ ሁሉ በይለፍ ቃሎቻችን ውስጥ የእንግሊዝኛውን ፊደሎች ትንሽና ትልቅ አይነቶች፣ ቁጥሮችን እና ሌሎችንም (ቃለ አጋኖን ወይም የጥያቄ ምልክት የመሳሰሉትን ምልክቶች/ትእምርቶች (symbols) እየቀላቀሉ መጠቀም በጣም ጠቃሚ ነው። 

የይለፍ ቃላችን ለሌሎች በግምት ለማወቅ እጅግ የሚያስቸግር መሆን አለበት።

- **የምንገለገልበት የይለፍ ቃል ይሁን** የምንፈጥረውን የይለፍ ቃል ለማስታወስ ካልቻልን እና የይለፍ ቃሉን በደብተር ወይም ሌላ ቦታ መጻፍ ግድ ከሆነብን ለተጨማሪ አደጋ ልንዳረግ እንችላለን። የሥራ ቦታችንን፣ መኖሪያ ቤታችንን፣ ቦርሳችንን፣ ምናልባትም የቆሻሻ መጣያችንን ማግኘት የሚችል ሰው የይለፍ ቃላችንን የጻፍንበትን ቦታ የማግኘት እድል ይኖረዋል። የፈጠርነውን የይለፍ ቃል ማስታወስ አስቸጋሪ መስሎ ከተሰማን በቀጣዩ ክፍል ያለው [***የይለፍ ቃሎችን ማስታወስ***](/am/chapter-3-2) የሚለው የምእራፍ 3 ክፍል ሊረዳን ይችላል። ይህ ካልሆነ [*ኪይፓስን*](/am/glossary#KeePass) በመሳሰሉ [*የአስተማማኝ የይለፍ ቃል ማከማቻዎች*](/am/glossary#Secure_password_database) ውስጥ መመዝገብ ይኖርብናል። ከዚህ ሌላ ማይክሮሶፍት ወርድን ጨምሮ በይለፍ ቃል የተቆለፉ ፋይሎችን የይለፍ ቃሎች ማከማቻ አድርገን መጠቀም የለብንም፤ ምክንያቱም እነዚህ ፋይሎች በኢንተርኔት በነጻ በሚገኙ መሣሪያዎች በቀላሉ ሊከፈቱ ስለሚችሉ ነው። 

- **ግላዊ መረጃዎችን አንጠቀም** የይለፍ ቃሎቻችንን ስንፈጥር ከሕይወታችን/ከማንነታችን ጋራ በቀጥታ የተገናኙ መረጃዎችን መጠቀም የለብንም። በሙሉም ይሁን በከፊል የግል ወይም የቤተሰብ አባሎቻችንን ስም፣ ስልክ ቁጥር፣ የቤት እንስሳት ስም፣ የልደት ቀኖች ወዘተ. የይለፍ ቃል አድርጎ መጠቀም በጣም አደገኛ ነው፤ ጥቂት መረጃ የሰበሰበ ሰው የይለፍ ቃላችንን በቀላሉ ሊገምትና ሊያገኘው ይችላል።

- **የይለፍ ቃላችንን በምሥጢር እንያዝ** አማራጭ የሌለው አስገዳጅ ሁኔታ ካልተፈጠረ በቀር የይለፍ ቃልን ለማንኛውም ሰው አሳልፎ መስጠት አይገባም። የይለፍ ቃሉን መስጠት የግድ ሲሆን፣ በቅድሚያ ስንጠቀምበት የቆየነውን በአዲስ መለወጥ፣ ከዚያም ይህንን አዲሱን ቃለ መስጠት፣ ይህን ያደረግንበት አላማ ሲጠናቀቅም የይለፍ ቃሉን ቀድሞ ወደነበረበት መልሶ መለወጥ ይመከራል። ሌሎችም የይለፍ ቃልን ለማጋራት የሚቻልባቸው መንገዶች አሉ። ከእነዚህም አንዱ ለእያንዳንዱ ለምንፈቅድለት ሰው የተለየ የተገልጋይ አድራሻ/ሳጥን (separate account) መፍጠር ነው። የይለፍ ቃልን በምሥጢር መጠበቅ ማለት የይለፍ ቃሉን ስናስገባ ወይንም [*አስተማማኝ የይለፍ ቃል ማከማቻ*](/am/glossary#Secure_password_database) ውስጥ ስንመርጥ ከጀርባችን ቆሞ ከሚመለከት ሰው ጭምር መጠንቀቅ አለብን። 

የይለፍ ቃል አመራረጥ ምናልባት በሌላ ሰው ቢታወቅ እንኳን አደጋን ሊቀንስ የሚችል መሆን አለበት። 

- **ለየት ያለ የይለፍ ቃል** አንድን የይለፍ ቃል ከአንድ በላይ ለሆኑ አድራሻዎች መጠቀምን ማስወገድ አስፈላጊ ነው። አለበለዚያ በአጋጣሚ የይለፍ ቃላችንን የሚያገኝ ሰው ብዙ ስሱ መረጃዎቻችንን ሊደርስባቸው ይቻላል። የይለፍ ቃሎችን ሰብሮ ለመግባት የሚያገለግሉ ዘዴዎች በቀላሉ መገኘት አደጋውን ያበዛዋል። ለዊንዶውስ (ለኮምፒውተራችን) እና ለጂሜይል አድራሻቸው ተመሳሳይ የይለፍ ቃል የሚጠቀሙ ሰዎች ይኖሩ ይሆናል። አንድ ሰው ኮምፒውተራቸውን ማግኘት ከቻለ የይለፍ ቃሉን ሰብሮ ማግኘት ይችል ይሆናል፤ ይህ ከሆነ ደግሞ ኢሜይላቸውንም አገኘው ማለት ነው። ከዚህ ሌላ የተለያዩ የይለፍ ቃሎችን በየተራ ለተለያዩ አድራሻዎች መጠቀም መልካም ሐሳብ አይደለም።

- **አዳዲስ የይለፍ ቃሎችን መጠቀም** የይለፍ ቃሎችን ቢያንስ በየሦስት ወሩ አንድ ጊዜ  መለወጥ በእጅጉ የሚመረጥ ነው። አንዳንድ ሰዎች አንድ ጊዜ ያወጡትን የይለፍ ቃል ሙጭጭ ብለው ይይዛሉ፤ መቀየርም አይፈልጉም። ይህ እጅግ በጣም መጥፎ ልማድ ነው። አንድን የይለፍ ቃል ለረጅም ጊዜ በተጠቀምንበት መጠን ለሌሎች ግምት የመጋለጥ እድሉ ከፍ ይላል። የይለፍ ቃላችን ተሰርቆብን ቢሆን እና የሰረቀው ሰው የመልእክት ሳጥናችንን ያለእኛ እውቀት እየበረበረ ቢሆን፣ የይለፍ ቃላችንን እስካልቀየርን ድረስ መሰረቁን እንኳን ለማወቅ አንችልም። 


<div class="background" markdown="1">

**መንሱር**፦ ሰዎችን ማመን የለብኝም ማለት ነው? ለምሳሌ የይለፍ ቃሌን ላንቺ ብነግርሽ ስሕተት ነው?

**ማክዳ**፦ በመጀመሪያ ደረጃ የሆኑ ሰዎችን ታምናቸዋለህ ማለት የሰጠሃቸውን የይለፍ ቃል የግድ በሚገባ ይጠብቁታል ማለት አይደለም። ለምሳሌ በሰጠኸኝ የይለፍ ቃል መጥፎ ነገር ባላደርግ እንኳን ቃሉን የጻፍኩበትን ወረቀት አንድ ቦታ ልረሳው/ልጥለው እችላለሁ። የእኔ የሰሞኑ ችግር መነሻም እንዲህ ያለው አጋጣሚ ሊሆን ይችላል። ጥያቄው ግን የማመን ጉዳይ ብቻ አይደለም። የይለፍ ቃሉን የምታውቀው አንተ ብቻ ከሆንክ ቃሉ ተሰብሮ አድራሻህ ቢበረበር ጥፋቱ የማነው በሚል ጊዜህን አታባክንም። አሁን ለምሳሌ ሰሞኑን የገጠመኝ ችግር መነሻው የሆነ ሰው የይለፍ ቃሌን በግመታዊ ሙከራ አግኝቶት ሊሆን እንደሚችል አምናለሁ፤  የይለፍ ቃሌን ለማንም ሰጥቼ ስለማላውቅ በዚያ በኩል ሾልኮ ነው ብዬ አላስብም። 

</div>


