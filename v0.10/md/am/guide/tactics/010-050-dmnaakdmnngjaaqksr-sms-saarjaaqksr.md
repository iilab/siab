

---

lang: am
community: guide
type: tactics
legacy: True
child: True
weight: 5
depth: 3
title: ទំនាក់ទំនងជាអក្សរ – SMS / សារជាអក្សរ

---

አጭር የጽሑፍ መልእክቶች ስሱ መረጃዎችን በምሥጢር ለመለዋወጥ የሚያስተማምኑ አይደሉም፤ እኛም ልንተማመንባቸው አይገባም። የመልእክቶቹ ልውውጥ የሚካሔደው እንደ ተራ ጽሑፍ ስለሆነ ምሥጢራዊ መልእክቶችን ለመለዋወጥ  የሚሆኑ አይደሉም። 

<div class="background" markdown=1>

**እሸቱ**፦ በሞባይሌ ጭራሽ የስልክ ጥሪ ባላደርግ፣ በምትኩ ግን አጫጭር የጽሑፍ መልእክቶችን ብልክና ብቀበልስ? በድምጽ ካልተነጋገርን ሊሰሙን አይችሉም፤ የጽሑፍ መልእክቶቹም የሚጓዙት በፍጥነት ነው። አይመስልህም?

**ሳሙኤል**፦ አይምሰልህ! እነዚህም መልእክቶች እንዲያውም ለመጥለፍ ቀላል ናቸው። የኔትወርኩን ትራፊክ መከታተል/መክፈት የሚችል ወይም ሌላ ጥቂት መሣሪያዎች ያሉት ሦስተኛ ወገን መልእክቶቹን ሊጠልፉና ሊያነባቸው ይችላሉ። መልእክቶቹ ከአንዱ የሲግናል ማማ ወደ ሌላው ሲቀባበሉ ቅጂያቸው ስለሚቀር ሌጣ መልእክቶች (plain text) ለጠለፋ ምቹ ናቸው።

**እሸቱ**፦ ምን ማለትህ ነው?! ታዲያ ምን ባደርግ ይሻለኛል? ምናልባት እንደጥንቱ በኮድ መልእክት መለዋወጥ ይሻል ይሆን?

**ሳሙኤል**፦ አዎን! አንዳንድ ጊዜ የጥንቱ መላ የበለጠ የሚያዋጣበት ጊዜ አለ።
</div>


አጭር መልእክቶች በአገልግሎት ሰጪው ወይም  ገበያ ላይ በርካሽ የሚገኙ መሣሪያዎችን መጠቀም በሚችል ሦስተኛ ወገን ሊጠለፉ ይችላሉ። መልእክቶቹ የላኪውን እና የተቀባዩን የስልክ ቁጥሮች እና የመልእክቱን ይዘት ያሳያሉ። ከዚህም በላይ ደግሞ አጫጭር የቴክስት መልእክቶች በሦስተኛ ወገኖች በቀላሉ ሊስተካከሉና ሊቀየሩ ይችላሉ።

ስለዚህም ላኪና ተቀባይ የሚግባቡበት ኮድ መፍጠር ጥሩ አማራጭ ነው። ኮዶች የመልእክቱን ምሥጢራዊነት ከፍ ያደርጉታል፤ በተጨማሪም መልእክት ተለዋዋጮቹ ከማን ጋራ እየተገናኙ መሆናቸውን እንዲያረጋግጡ ይረዳቸዋል። የኮድ አሠራር በምሥጢር መያዝ እና በየጊዜው መለዋወጥ እንዳለበት መዘንጋት የለበትም።

**የኤስኤምኤስ (SMS) መልእክቶች ከተላለፉ በኋላ ቅጂያቸው ይቀራል**

- በብዙ አገሮች የሞባይል ኔትወርክ አገልግሎት ሰጪዎች ደንበኞቻቸው የተላላኳቸውን የጽሑፍ መልእክቶች ሙሉ ቅጂ ረዘም ላለ ጊዜ እንዲያስቀምጡ በሕግ አውጪው ወይም በሌሎች አካሎች ይገደዳሉ። ብዙውን ጊዜ መልእክቶቹ በአገልግሎት ሰጪው እንዲቀመጡ የሚደረገው ከንግድ፣ ከሒሳብ እና ከሕግ ጋራ ለተያያዙ ጉዳዮች ነው።

- በስልክ ላይ የተቀመጡ ወይም የተተዉ መልክእቶችን ማንኛውም ስልካችንን በእጁ ማስገባት የቻለ ሰው ሁሉ በቀላሉ ሊመለከታቸው ይችላል። የላክናቸውንም ሆነ የተቀበልናቸውን መልእክቶች ወዲያውኑ ማጥፋት ይመከራል።

- አንዳንድ ስልኮች የጥሪዎችን እና የጽሑፍ መልእክት ታሪክ/ክምችትን ለመዝጋትና ለመክፈት የሚያስችል አገልግሎት ይሰጣሉ። ጥንቃቄ በሚፈልጉ ሥራዎች የሚሳተፉ ሰዎች ከእነዚህ ስልኮች ብዙ ይጠቀማሉ። ስልኮቻችን ምን አይነት አገልግሎት እንደሚሰጡ በሚገባ ማወቅ በጣም ይጠቅማል። የስልኮቹን የአጠቃቀም መመሪያ (ማኑዋል) ማንበብ ለዚህ ይረዳል።

