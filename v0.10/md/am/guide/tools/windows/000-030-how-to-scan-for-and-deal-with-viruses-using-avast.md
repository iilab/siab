

---

lang: am
community: guide
type: tools
legacy: True
child: True
os: windows
weight: 3
depth: 3
title: How to Scan for and Deal with Viruses Using avast!

---

በዚህ ገጽ የሚገኙ ክፍሎች፤

- [**4.0 ከመጀመርዎ በፊት**](#4.0)
- [**4.1 የቫይረስ ወረርሽኝን መቆጣጠር**](#4.1)
- [**4.2 የአቫስት! የተጠቃሚዎች ማዘዣ (Main User Interface) አጭር ዳሰሳ**](#4.2)
- [**4.3 ማልዌርን እና ቫይረሶችን ማደን (Scan)**](#4.3)
- [**4.4 ሙሉ የኮምፒውተር ፍተሻ (scan) ማካሔድ**](#4.4)
- [**4.5 ማህደሮችን መፈተሽ**](#4.5)
- [**4.6 ቡት-ታይም ፍተሻ (Boot-time Scan) ማካሔድ**](#4.6)
- [**4.7 ቫይረሶችን መቆጣጠር**](#4.7)
- [**4.8 የቫይረስ ማጠራቀሚያ (Virus Chest) አጠቃቀም**](#4.8)
- [**4.9 የተራቀቁ የቫይረስ አወጋገድ መንገዶች**](#4.9)

----

<a name="4.0"></a>
### 4.0 ከመጀመርዎ በፊት ###


**አቫስት!**ን በመጠቀም ማልዌሮችን እና ቫይረሶችን ለመቆጣጠር የሚያስችሉ ሁለት መሠረታዊ ክፍሎች አሉ።  የመጀመሪያው ኮምፒውተራችንን ከስጋት ነጻ መሆን አለመሆኑን ለማረጋገጥ መፈተሽ (ስካኒንግ) ነው። ሁለተኛው ደግሞ በፍተሻው የተገኙ የስጋት ምንጮችን መደምሰስ ወይም ወደ **አቫስት!**  **የቫይረስ ማጠራቀሚያ (Virus Chest)** ማስገባት ነው። ቫይረሶችን እና ማልዌሮችን መደምሰስ እና/ወይም ወደ **የቫይረስ ማጠራቀሚያ (Virus Chest)** ማስገባት ሌሎች የኮምፒውተራችንን ክፍሎች ለምሳሌ ፋይሎችን/ሰነዶች እና የኢሜይል ፕሮግራሞቻችንን በቫይረሶቹ ከመበከል ያድናቸዋል።

ማልዌሮችን እና ቫይረሶችን አንድ ቦታ ማጠራቀም የሚለው ሐሳብ እንግዳ ይመስል ይሆናል። ሆኖም እነዚህ ቫይረሶችና ማልዌሮች በጣም አስፈላጊ ወይም ምሥጢራዊ ከሆነ መረጃችን ጋራ ሊጣበቁና ሊበክሉት ይችላሉ። በተጫለ መጠን ይህንን የተበከለ ሰነድ፣ ማህደር ወይም ፕሮግራም መልሰን ማግኘት እንፈልግ ይሆናል። እጅግ አልፎ አልፎ ደግሞ **አቫስት!** ራሱ ትክክለኛ ፕሮግራሞችን ወይም ኮዶችን እንደቫይረስ ወይም ማልዌር ሊቆጥራቸው ይችላል። የእነዚህ ፕሮግራሞች ኮድ ለኮምፒውተራችን መሠረታዊ ቀመር/ሲስተም እጅግ አስፈላጊ ሊሆን እና ተመልሶ እንዲሠራ ማድረግ እንፈልግም ይሆናል። እነዚህ በስሕተት የሚፈረጁ ነገሮች “በስሕተት የተፈረጁ (false positives)” በመባል ይጠራሉ።

የ**አቫስት!** **የቫይረስ ማጠራቀሚያ (Virus Chest)** ኤሊክትሮኒክ “የሙታን ቀጣና” ወይም “ማግለያ/ማቆያ (quarantine)” ቦታ ነው። በዚህ ማጠራቀሚያ ያሉ ነገሮችን መመርመር፣ ምን ያህል አደጋ ሊያስከትሉ እንደሚችሉ መፈተሽ ይቻላል። ይህንንም ኢንተርኔት ላይ በመፈለግ ወይም ደግሞ ወደ **አቫስት!** የቫይረስ ቤተ ሙከራ (virus laboratory) በመላክ ምርመራውን ማከናወን ይቻላል። የ**አቫስት!**ን የቫይረስ ቤተ ሙከራ አማራጭ *በቫይረስ ማጠራቀሚያ* ከሚገኙት ቫይረሶች አንዱን በቀኝ-መጫን (right-click) በመንካት ማግኘት ይቻላል። **በቫይረስ ማጠራቀሚያ (Virus Chest)** ውስጥ የተቀመጠ ፋይረስን ሁለት ጊዜ መጫን/እጥፍ-ንኬት (Double clicking) ማልዌሩን ወይም ቫይረሱን ነፍስ ዘርቶ እንዲያጠቃን ወይም ሥራውን እንዲቀጥል *አያደርገውም*፤ ምክንያቱም **የቫይረስ ማጠራቀሚያው (Virus Chest)** ከቀሪው የኮምፒውተራችን ክፍል ጋራ እንዳይገናኝ ስለሚያደርገው ነው። 

**ጥቆማ**፤ ሌላም አማራጭ አለን። በጣም አስፈላጊ ወይም ስሱ የሆኑ መረጃዎችን የቫይረስ ጥቃት በሚገጥመን ወቅት ለአደጋ እንዳይጋለጡ ከሰጋን ወደ **አቫስት!** **የቫይረስ ማጠራቀሚያ (Virus Chest)** ልንወስዳቸው እንችላለን።


በዚህ ክፍል የሚከተሉትን ጉዳዮች እንዳስሳለን፤

- የኮምፒውተራችንን ሲስተም እና መረቦችን (network) የመከላከል ምርጥ ተሞክሮዎች፣
- የተጠቃሚዎች የማዘዣ መስኮትን ማወቅ፤ በተለይም SCAN COMPUTER እና MAINTENANCE የተባሉን ክፍሎች መረዳት፣
- የተለያዩ የፍተሻ መንገዶች መማር፣ እና
- **የአቫስት!** **የቫይረስ ማጠራቀሚያ (Virus Chest)** አጠቃቀም ማወቅ


<a name="4.1"></a>
### 4.1 የቫይረስ ወረርሽኝን መቆጣጠር ###

ኮምፒውተራችንን ከጥቃት ለመከላከል ልንወስዳቸው የሚገቡ በርካታ የቅድመ ጥንቃቄ እርምጃዎች አሉ። ለምሳሌ አጠራጣሪ ወይም ችግር ያለባቸው የሚመስሉ ድረ ገጾችን አለመክፈት፣ **አቫስት!** ን እና **ስፓይቡት**ን የመሰሉ ጸረ ቫይረስ ወይም ጸረ ስፓይዌር ፕሮግራሞችን አዘውትሮ መጠቀም ይቻላል። ሆኖም አንዳንድ ጊዜ የቤት ውስጥ መረቦችን/ላን (local-area network (LAN)) ወይም ኢንተርኔትን መጠቀም  ግድታ ሊሆንብን ይችላል። ከዚህ በማስከተል የሚቀርቡት ነጥቦች በዚህ መሰል የማኅበረሰብ መረብ ወይም በሥራ ቦታ ሊያጋጥም የሚችል የቫይረስ ጥቃትን ታሳቢ በማድረግ የተመረጡ ናቸው።

- ኮምፒውተርዎን ከኢንተርኔት እና ከቤት ውስጥ መረብ (ላን) ያለያዩ። ገመድ አልባ መገናኛ የሚጠቀሙ ከሆነ ከእርሱም ይውጡ። የሚቻል ከሆነ የገመድ አልባ መገናኛውን መጣፋት ወይም ማውጣት ይመረጣል።

- ኮምፒውተርዎ ከመረብ ጋራ የተገናኘ ከሆነ ከመረቡ ጋራ የተያያዙ ሌሎች ኮምፒውተሮችን በሙሉ ወዲያውኑ ከኢንተርኔት ያለያዩዋቸው፤ በተመሳሳይም ከቤት ውስጥ መረቡ ያስወጡዋቸው። እያንዳንዱ ተጠቃሚ ወዲያውኑ መረቡን መጠቀም ማቆም እና **አቫስት!** ወይም እርሱን የመሰሉ የሚታመኑ ጸረ ቫይረስ ፕሮግራሞች በመጠቀም አዲሱን ቫይረስ ማደን እና መደምሰስ። ይህ የጥንቃቄ እርምጃ በጣም አድካሚ ይመስል ይሆናል፤ ሆኖም የእያንዳንዱን ኮምፒውተርም ሆነ የመረቡን ደኅንነት ለመጠበቅ እርምጃው እጅግ አስፈላጊ ነው።

- በመረቡ/በኔትወርኩ የተገናኙ ኮምፒውተሮች በሙሉ የቡት-ታይም ፍተሻ (boot-time scan) እንዲያደርጉ ቀጠሮ ማስያዝ። አዲስ የተገኙ ቫይረሶችን ስም መዝግቦ ማስቀመጥ፣ ከዚያም ምንነታውን ማረጋገጥ፣ መደምሰስ ወይም ወደ **አቫስት!** **የቫይረስ ማጠራቀሚያ (Virus Chest)** ማስገባት። ስለቡት-ታይም ፍተሻ የበለጠ ለማወቅ ክፍል [**4.6 የቡት-ታይም ፍተሻ (Boot-time Scan) ማድረግ**](#4.6) የሚለውን ክፍል መመልከት ይቻላል።

- አንድ ቫይረስ ከዚህ ቀደም ተደምስሶ (deleted) ወይም ተጠግኖ (repaired) ቢሆን እንኳን እዚህ ቀደም ሲል የጠቀስነውን እርምጃ መውሰድ አስፈላጊ ነው። ከዚያም ሁሉም ኮምፒውተሮች የቡት-ታይም ፍተሻ እንዲያከናውኑ ማድረግ፤ ይህንንም **አቫስት!** አንዳችን የማስጠንቀቂያ መልእክት ማሳየት እስኪያቆም መደጋገም ይገባል። እንደማልዌሮቹ እና ቫይረሶቹ አደገኝነት የሚወሰን ቢሆንም፣ ከአንድ ጊዜ በላይ የቡት-ታይም ፍተሻ ማድረግ አያስፈልግ ይሆናል። 

የማልዌር እና የቫይረስ ወረርሽኝን በተመለከተ የበለጠ መረጃ ለማግኘት [**4.9 የተራቀቁ የቫይረስ አወጋገድ መንገዶች**](#4.9) የሚለውን ክፍል መመልከት ይቻላል።


<a name="4.2"></a>
### 4.2 የአቫስት! የተጠቃሚዎች ማዘዣ (Main User Interface) አጭር ዳሰሳ ###

**የአቫስት!** የተጠቃሚዎች ማዘዣ (main user interface) በመስኮትዩ በስተግራ በኩል የተደረደሩ አራት ክፍሎች (tabs) አሉት። እነርሱም SUMMARY፣ SCAN COMPUTER፣ REAL-TIME SHIELDS እና MAINTENANCE ናቸው። እያንዳንዱ ክፍልም ንኡስ ክፍሎች (sub-tabs) አሏቸው።

**ደረጃ 1**፤ ከዚህ በታች የሚታየውን መስኮት ለመክፈት ይህንን ![](/sbox/screen/avast-en/60.png) ምልክት **መጫን/ክሊክ** ።

![](/sbox/screen/avast-en/61.png)

*ስእል 1፤ የ SUMMARY ክፍሉ አቫስት! ፕሮግራማችን ያለበትን የመጨረሻ የደኅንነት ዋስትና መረጃ ያሳያል*


ቀደም ሲል የጠቀስናቸው አራት ክፍሎች ምንነት እና ጥቅም ከዚህ በታች በአጭሩ ተብራርቷል።

**SUMMARY**፤ ይህ ክፍል *Current Status* እና *Statistics* የተባሉ ሁለት ንኡስ ክፍሎች አሉት። *Current Status* የተሰኘው ንኡስ ገጽ ኮምፒውተራችንን ከማልዌር እና ከቫይረሶች ጥቃት የሚከላከሉልን ቁልፍ **የአቫስት!** አካሎች ሥራቸውን በማከናወን የደረሱበትን ደረጃ ያሳየናል። *STATISTICS* የሚባለው ንኡስ ገጽ ደግሞ በተራው **የአቫስት!** አካሎች ባለፉት የተወሰኑ ቀኖች፣ ሳምነት፣ ወር ወይም ዓመት ያከናወኑትን ተግባር መዝግቦ የሚያሳየን ነው።


**SCAN COMPUTER**፤ ይህ መስኮት ሦስት ንኡስ መስኮቶች/ክፍሎች አሉት። እነርሱም *Scan Now*፣ *Boot-time Scan* እና *Scan Logs* ናቸው። የ*SCAN NOW* (ስካን ናው) ንኡስ መስኮት በራሳችን ፍተሻ ለማድረግ (manual scans) ያሉንን አማራጮች ዘርዝሮ ያሳያል። *BOOT-TIME SCAN* (ቡት-ታይም ስካን) የሚባለው ሌላው ንኡስ መስኮት በሚቀጥለው ጊዜ ኮምፒውተራችን ጠፍቶ ሲበራ ወይም ሥራ ሲጀምር የቡት-ታይም ፍተሻ እንዲያደርግ ለማዘዝ እድል ይሰጠናል። በመጨረሻ የሚገኘው *SCAN LOGS* በተጠቃሚዎች በራሳችን ከዚህ ቀደም የተደረጉ ፍተሻዎችን በሰንጠረዥ አስቀምጦ ያሳየናል።


**REAL-TIME SHIELDS**፤ ይህ መስኮት የኮምፒውተሩን የተለያዩ አገልግሎቶች ለመከታተል እና ለመጠበቅ ('shields') በመከናወን ላይ ያሉ ሥራዎች ሰብስቦ የሚያሳይ ነው። *FILE SYSTEM SHIELD* ከሚለው ጀምሮ ሌሎችም እዚህ ተዘርዝረው ይታያሉ። ይህም በቀጥታና ወዲያው ለሚደረግ የመከላከል ሥራ (real-time shield) ማስጀመርና ማስቆምን ጨምሮ አሠራሩን ለመወሰን ያስችላል። 


**MAINTENANCE** ይህ መስኮት *Update*፣ *Registration*፣ *Virus Chest* እና *About avast!* የሚሰኙ አራት ንኡስ መስኮቶች አሉት። *UPDATE* ፕሮግራሙን እና የቫይረስ መለያዎችን በራሳችን ለማደስ ያስችለናል።  *REGISTRATION* የምንጠቀምበትን *አቫስት!* ለማስመዝገብ የምንጠቀምበት ነው። *VIRUS CHEST* **አቫስት!** በዘወትር ፍተሻው ያገኛቸው ማልዌሮች እና ቫይረሶች ሌሎችን እንዳይበክሉ ተለይተውና ተዘርዝረው የሚገኙበት ክፍል ነው። ይህም እንደአስፈላጊነቱና እንደምርጫችን እንድንደመስሳቸው፣ ተጨማሪ ምርመራ እንድናደርግባቸው ወይም ለቫይረስ ቤተ ሙከራ ተጨማሪ ምርመራ እንድንልካቸው እድል ይሰጠናል። *ABOUT AVAST!* በኮምፒውተራችን ላይ ያለውን የመጨረሻውን **የአቫስት!** አይነቴ (latest version) መለያ ያሳየናል።


**ማስታወሻ**፤ ማልዌሮችን እና ቫይረሶችን ለመቆጣጠር *SCAN COMPUTER* እና *MAINTENANCE* የሚሉት መስኮቶች እጅግ በጣም ጠቃሚዎች ናቸው።


<a name="4.3"></a>
### 4.3 ማልዌርን እና ቫይረሶችን ማደን (Scan) ###

በዚህ ክፍል ኮምፒውተራችንን ለመፈተሽ (Scan) ያሉንን አማራጮች እና አማራጮቹን እንዴት ልንጠቀምባቸው እንደምንችል እንመለከታለን። በተጨማሪም ሙሉ ፍተሻ፣ የማህደሮች ፍተሻ እና ቡት-ታይም ፍተሻ (boot-time scan) ስለማድረግ እንረዳለን።


**በአቫስት!** የተጠቃሚዎች ማዘዣ *SCAN COMPUTER* በሚለው መስኮት ውስጥ ከሚገኙት ንኡስ መስኮቶች የመጀመሪያው *SCAN NOW* የሚለው ነው። የሚከተሉትን ደረጃዎች መከተል እንችላለን። 

**ደረጃ 1**፤ ከዚህ በታች የሚታየውን መስኮት ለመክፈት ይህንን  የመስኮቱን መግቢያ ![](/sbox/screen/avast-en/62.png) መጫን/ክሊክ። 

![](/sbox/screen/avast-en/63.png)

*ስእል 2፤ SCAN COMPUTER በሚለው መስኮት ስር የሚገኘውና ፍተሻ ለመጀመር የሚያስችለን SCAN NOW የተባለው ንኡስ መስኮት*


የሚከተለው አጭር ማብራሪያ በSCAN NOW ክፍል ከተዘረዘሩት የፍተሻ አማራጮቹ መካከል ለመምረጥ ያግዘናል።

**Quick scan (ፈጣን ፍተሻ)**  ይህንን አማራጭ ፍተሻ (scan) ለማድረግ ያለን ጊዜ አጭር ሲሆን ብንጠቀምበት ይመረጣል። 

**Full system scan (ሙሉ ፍተሻ)**  ተጠቃሚዎች መሠረታዊና አጠቃላይ ፍተሻ ለማድረግ የሚያስችል ነው። ሆኖም ረዘም ያለ ጊዜ ስለሚፈልግ ተጠቃሚዎች ኮምፒውተራቸውን ከፍተው ለመቆየት በሚችሉበት ወቅት መካሔድ ያለበት ነው። ጸረ ቫይረስ ለመጀመሪያ ጊዜ ስንጠቀምም እንዲሁ ይህንን ሙሉ ፍተሻ እንድናደርግ ይመከራል። ሙሉ ፍተሻ (Full system scan) የሚወስደው ጊዜ በኮምፒውተሩ ላይ እንዳሉት ሰነዶች፣ ፋይሎች፣ ማህደሮች እና እንደ ሐርድ ድራይቩ፣ እንዲሁም እንደኮምፒውተሩ ፍጥነት የተለያየ ሊሆን ይችላል። [**4.4 ሙሉ የኮምፒውተር ፍተሻ (scan) ማካሔድ**](#4.4) የሚለውን ክፍል ክፍል በማንበብ ተጨማሪ መረጃ ማግኘት ይቻላል።

**Removable media scan (የሚነቀሉ የመረጃ ቋቶች ፍተሻ)**  ይህ አማራጭ ከኮምፒውተራችን ጋራ የምናገናኛቸውን ውጫዊ የመረጃ ቋቶች (external hard drives) በተለይም ንብረትነታቸው የእኛ ያልሆኑትን ለመፈተሽ የምንጠቀምበት ነው። ፍተሻው በዚህ መሰል ውጫዊ የመረጃ ቋቶች ላይ የሚጫኑና ቋቶቹ ከኮምፒውተራችን ጋራ እንደተገናኘ ጥቃት ማድረስ ወይም መበከል የሚችሉ አደገኛ ፕሮግራሞችን ለመቆጣጠር የሚጠቅም ነው። 

**Select folder to scan (ማህደሮችን መርጦ መፈተሽ)** የተፈለገውን ያህል ማህደሮችን (folders) ለመፈተሽ የሚያስችል አማራጭ ነው። በተለይም የተወሰኑ ፋይሎች ወይም ማህደሮች በቫይረስ ሳይበከሉ እንዳልቀሩ ከጠረጠርን  እነርሱኑ ብቻ መርጦ መፈተሽ ይቻላል። ለዝርዝር መረጃ [**4.5 ማህደሮችን መፈተሽ**](#4.5) የሚለውን ማንበብ ይመከራል።

**ጥቆማ**፤ እያንዳንዱ የፍተሻ (scan) አማራጭ የፍተሻችንን ዝርዝር ውጤት ያሳየናል። ለምሳሌ፣ የተፈተሸውን ክፍል/አካል ያስታውቀናል። የፍተሻውን የተጠቃለለ መረጃ ለማግኘት ይህንን ![](/sbox/screen/avast-en/84.png)  መጫን/ክሊክ ነው። ስለኮምፒውተር በቂ እውቀት እንዳላቸው የሚያምኑ ተጠቃሚዎች እዚህ ![](/sbox/screen/avast-en/85.png) በመጫን/ክሊክ እያንዳንዱ የፍተሻ አማራጭ መንገድ የሚሠራበትን ሁኔታ እንደሚፈልጉት ማስተካከል ይችላሉ። 


<a name="4.4"></a>
### 4.4 ሙሉ የኮምፒውተር ፍተሻ (scan) ማካሔድ ###

ሙሉ የኮምፒውተር ፍተሻ ለማድረግ የሚከተሉትን ደረጃዎች መከተል ይጠቅማል።

**ደረጃ 1**፤ ከዚህ በታች እንደሚታየው *Full system scan (የሙሉ ፍተሻ)* አማራጭን ሥራ ለማስጀመር ይህንን ጀምር  ![](/sbox/screen/avast-en/64.png)  የሚለውን ማዘዣ መጫን/ክሊክ ያስፈልጋል።

![](/sbox/screen/avast-en/65.png)

*ስእል 3፤ የ SCAN NOW ንኡስ መስኮት Full system scan (ሙሉ ፍተሻ) በመካሔድ ላይ መሆኑን ያሳያል*


ሙሉ ፍተሻው ሲጠናቀቅ ኮምፒውተራችን ለጉዳት ሊያጋልጥ የሚችል የስጋት ምንጭ ከተገኘ የፍተሻ ውጤት ማሳያ መስኮቱ የሚከተለውን ስእል ይመስላል። 

![](/sbox/screen/avast-en/66.png)

*ስእል 4፤ የፍተሻ ውጤት ማሳያው “አደገኛ ነገር ተገኝቷል” (THREAT DETECTED) የሚል ማስጠንቀቂያ ያሳያል*


ይህ የፍተሻ ውጤት ጥቂት አደጋ ሊያስከትሉ የሚችሉ ነገሮች መገኘታቸውን ያሳያል። በእነዚህን አደጋ ሊያስከትሉ በሚችሉ ነገሮች ላይ ምን እርምጃ ልንወስድ እንደምንችል ለመረዳት በክፍል [**4.7 ቫይረሶችን መቆጣጠር**](#4.7) የተዘረዘረውን መመልከት ይጠቅማል።


**የአቫስት!**  *የቫይረስ ማጠራቀሚያ (Virus Chest)*  ገና **አቫስት!** ወደ ኮምፒውተራችን በሚጫንበት ወቅት የሚዘጋጅ ማህደር ነው። ማጠራቀሚያው ኤሌክትሮኒክ **የሙታን ቀጣና** ወይም ‘በሽታ’ የሚያስተላልፉ ማልዌር እና ቫይረሶች ሌሎችን እንዳይበክሉ ተገልለው  የሚቀመጡበት ስፍራ ነው። 



<a name="4.5"></a>

### 4.5 ማህደሮችን (ፎልደሮችን) መፈተሽ ###

ፋይሎች የሚጠራቀሙባቸውን ማኅደሮች (ፎልደሮች) ለመፈተሽ የሚከተሉትን ደረጃዎች መከተል ይመረጣል።

**ደረጃ 1**፤ ከዚህ በታች ባለው ስእል የሚታየውን መስኮት ለመክፈት በመጀመሪያ (በአቫስት ስካን ኮምፒውትር->ስካን ናው ስር) በ*Select folder to scan* ክፍል ውስጥ የሚገኘውን ይህን ምልክት ![](/sbox/screen/avast-en/64.png) መጫን/መንካት

![](/sbox/screen/avast-en/86.png)

*ስእል 5፤  ስካን የሚደረጉ ማህደሮችን የመምረጫ Select the areas ሳጥን*


*Select the areas* በተናጠልም ይሁን ከሌሎች ጋራ ልንፈትሸው (ስካን ልናደርገው) የምንፈልገውን ማኅደር (ፎልደር) ለመምረጥ ያስችለናል። ከአንድ በላይ ማኅደሮችን በአንድ ጊዜ መምረጥ እንችላለን። ከመረጥነው ማኅደር አጠገብ ምልክት ስናደርግ  በስተግርጌ በሚገኘው የ*Selected paths* ማኅደሩ ያለበት ቦታ ይታያል። 


**ደረጃ 2**፤ ቀደም ሲል በተከፈተው መስኮት ግርጌ የሚገኘውን ይህንን ![](/sbox/screen/avast-en/87.png) የይሁንታ ምልክት በመጫን የማኀደሩን ፍተሻ የምናስጀምርበት መስኮት እንዲከፈት ማድረግ። የሚከፈተው መስኮት የሚከተለውን ይመስላል፤ 

![](/sbox/screen/avast-en/88.png)

*ስእል 6፤ የማኅደር ፍተሻ በመካሔድ ላይ ነው*

**ጥቆማ**፤ **አቫስት!** ማንኛውንም ማኅደር/ፎልደር በቀኝ-ንኬት (right click) ስንከፍት በሚያመጣው የተለመደ **የዊንዶውስ** መስኮት ማኅደሩን ለመፈተሽ/ስካን የሚያስችል አማራጭ አብሮ ያቀርብልናል። በቀላሉ የቫይረስ ፍተሻ ልናደርግለት ከምንፈለገው ማኅደር/ፎልደር አጠገብ የሚገኘውን ይህንን ![](/sbox/screen/avast-en/13.png) የአቫስት  ምልክት **መምረጥ** ይቻላል።


<a name="4.6"></a>
### 4.6 ቡት-ታይም ፍተሻ (Boot-time Scan) ማካሔድ ###

**የአቫስት!** ቡት-ታይም ፍተሻ (Boot-time Scan) **Microsoft Windows Operating System** ሥራ ከመጀመሩ በፊት የኮምፒውተራችንን ሐርድ-ድራይቭ ሙሉ በሙሉ ለመፈተሽ ያስችለናል። ቡት-ታይም ፍተሻ በሚከናወንበት ወቅት ብዙዎቹ ማልዌሮች እና ቫይረሶች ገና ሥራ አይጀምሩም፣ “ከእንቅልፋቸው” ተነስተው ጥቃት ለማድረስ የኦፐሬቲንግ ሲስተሙን መነሣት ይጠብቃሉ። ስለዚህም በዚህ “በሚያንቀላፉበት” ወቅት በቀላሉ ሊገኙና ሊወገዱ ይችላሉ። 


በተጨማሪም ቡት-ታይም በቀጥታ ዲስኩን (disk) ማግኘት ይችላል፤ ይህም **የዊንዶውስ** ፋይል ሲስተም ማኅደሮችን ድርይቨሮች ሳይከፍት ሥራውን ለማከናወን ያስችለዋል። እነዚህ **የዊንዶውስ** ፋይል ሲስተም ማኅደሮች የተለመዱ የጥቃት ኢላማዎች ናቸው። ይህ አሠራር እጅግ የታወቀውን አደገኛ ማልዌር “ሩትኪትስን (rootkits)” ሳይቀር በቀላሉ እንዲገኝ ያደርገዋል። ኮምፒውተራችን ለአደጋ የመጋለጥ ወይም የመበከል እድሉ ዝቅተኛ እንደሆነ ብናምን እንኳን የቡት-ታይም ፍተሻ እንድናደርግ **በጥብቅ ይመከራል**።
 

**የቡት-ታይም ፍተሻ (Boot-time Scan)** የበለጠ ተመራጭ የሚሆነው ኮምፒውተራችንን በሙሉ እና በጥልቀት ለመፈሽ ነው። ፍተሻው የሚፈጀው ጊዜ በኮምፒውተራችን ላይ እንዳለን የሐርድ ድራቮች እና የመረጃ ብዛት፣ እንዲሁም እንደኮምፒውተራችን ፍጥነት የሚወሰን ይሆናል። ሆኖም *የቡት-ታይም ፍተሻ (Boot-time Scan)* ሁልጊዜም የሚካሔደው በቀጣዩ ጊዜ ኮምፒውተራችንን ስንከፍት ነው። 
በቡት ታይም ኮምፒውተራችንን ለመፈተሽ የሚከተሉትን ደረጃዎች መከተል እንችላለን። 
 

**ደረጃ 1**፤ *የቡት-ታይም ፍተሻ (BOOT-TIME SCAN)* መስኮትን ለመክፈት ይህንን መግቢያ   ![](/sbox/screen/avast-en/67.png) መከተል።

**ደረጃ 2**፤ በሚቀጥለው ጊዜ ኮምፒውተራችን ጠፍቶ ሲበራ/ሲከፈት የቡት-ታይም ፍተሻ እንዲያደርግ ቀጠሮ ለመስጠት ይህን ![](/sbox/screen/avast-en/68.png) ምልክት በመጫን/ክሊክ ቀጠሮውን ማስያዝ። 

**ደረጃ 3** የቡት-ታይም ፍተሻውን ወዲያውኑ ማካሔድ ከፈለግን ደግሞ ይህንን ![](/sbox/screen/avast-en/69.png) ምርጫ በመንካት/ክሊክ ኮምፒውተራችን ወዲያው ጠፍቶ እንዲበራ ማዘዝ እንችላለን።


**ማስታወሻ**፤ የቡት-ታይም ፍተሻ የኮምፒውተራችን ኦፐሬቲንግ ሲስተም እና ሌሎቹም ሥራ ከመጀመራቸው በፊት ፍተሻውን ያካሒዳል። ስለዚህም ፍተሻው በሚካሔድበት ወቅት በኮምፒውተራችን መስኮት የሚታየን በሚቀጥለው ስእል የተመለከተውን የሚመስል ሰማያዊ ቀልም ያለው እና የፍተሻውን ሒደት የሚያሳይ መስኮት ብቻ ይሆናል። 

![](/sites/securityinabox.org/files/u5/Avast_3_2_6.png)

*ስእል 7፤ የአቫስት! የቡት-ታይም የፍተሻ ሒደት ማሳያ*


በፍተሻው ሒደት ቫይረስ በተገኘ ቁጥር **አቫስት!** አማራጭ እርምጃዎችን ያቀርብልናል። አማራጮቹ *ማጽዳት/Delete*፣ *መተው/ Ignore*፣ *ወደ ሌላ ቦታ መውሰድ/ Move* ወይም *ማዳን/ Repair* ሊሆን ይችላል። ምንግዜም ለዚህ እርምጃ እንድንወስድ ለሚቀርብልን ማሳሰቢያ መልስ መስጠን ችላ ማለት አደጋ ሊያስከትል ይችላል። እነዚህ የመፍትሔ አማራጮች የሚመጡት ግን በፍተሻው ቫይረስ ሲገኝ ብቻ ነው። 


<a name="4.7"></a>
### 4.7 ቫይረሶችን መቆጣጠር ###


**አቫስትን!** በምንጭንበት ወቅት አብሮ በሐርድ ድራይቫችን ላይ **የቫይረስ ማጠራቀሚያ** ይፈጠራል። **የቫይረስ ማጠራቀሚያ** ከሌላው 
የኮምፒውተሩ ሲስተም ተለይቶ የሚገኝ ሲሆን፣ በፍተሻ ወቅት የተገኙ ማልዌሮች እና ቫይረሶች፣ እንዲሁም የተበከሉ ሰነዶች፣ ፋይሎች እና ማኅደሮች ተለይተው የሚቀመጡበት ነው።

የአቫስት! ፕሮግራምን እና የቫይረስ መከታተያውን የመጨረሻ የተሻሻለ አይነቴ በራሳችን አድሰን ከሆነ *MAINTENANCE* የሚባለውን **የአቫስት** ንኡስ መስኮት አውቀነዋል ማለት ነው። **የአቫስት!**  **የቫይረስ ማጠራቀሚያ** የሚገኘው እዚሁ ንኡስ ክፍል ውስጥ ነው። 

በፍተሻ (ስካን) ወቅት በተገኙ ማልዌሮች እና ቫይረሶች ላይ ተገቢውን እርምጃ ለመውሰድ የሚከተሉትን ደረጃዎች መከተል ይመከራል። 

**ደረጃ 1**፤ የፍተሻ ውጤት የሚገኝበትን ከዚህ በታች የሚገኘውን መስኮት ለመክፈት ይህንን ![](/sbox/screen/avast-en/70.png) “ውጤቱን አሳይ” የሚል ትእዛዝ መጫን/ክሊክ።

![](/sbox/screen/avast-en/71.png)

*ስእል 8፤ የፍተሻ ውጤት ማሳያ (SCAN RESULTS) መስኮት የተገኙ የስጋት ምንጮችን (THREAT DETECTED) የሚያሳይበት መስኮት*

**ደረጃ 2**፤ *በስእል 8* በሚታዩት የስጋት ምንጮች ላይ ሊወሰዱ የሚችሉ አማራጭ እርምጃዎችን ለማየት ![](/sbox/screen/avast-en/72.png) ይህንን መንካት/ክሊክ።


**ማስታወሻ**፤ በቀጣዮቹ ደረጃዎች በምሳሌነት የምንመለከተው የተበከለ ፋይልን ወደ **“ቫይረስ ማጠራቀሚያ** መውሰድ የሚቻልበትን ዘዴ ብቻ ይሆናል። ሆኖም በአማራጭ እርምጃዎቹ ዝርዝር ውስጥ የሚገኙት ሌሎች አማራጮች በተከታታይ እዚህ ተዳሰዋል። 


**Repair** (ጥገና)፤ ይህ እርምጃ የተበከለ ፋይልን ለመጠገን ይሞክራል

**Delete** (ማጥፋት)፤ ይህ እርምጃ የተበከለውን ፋይል እስከመጨረሻው ያጠፋዋል።

**Do nothing**  (እንዳለ መተው)፤ ይህ አማራጭ ስሙ እንደሚያመለክተው የስጋት ምንጭ ሊሆን የሚችለውን ነገር ለመቆጣጠር ምንም እርምጃ አለመውሰድ፣ እንዳለ መተው ነው። ይህ *ፈጽሞ የማይበረታታ (definitely not recommended)* አማራጭ ነው። 
 



**ደረጃ 3**፤ ከዚያም *Move to Chest (ወደማጠራቀሚ ውሰድ)* የሚለውን አማራጭ ከመረጡ በኋላ፣ እርምጃውን ለማስፈጸም ይህንን ![](/sbox/screen/avast-en/74.png) “ፈጽም/አድርግ” የሚል ትእዛዝ መጫን/ክሊክ።

![](/sbox/screen/avast-en/75.png)

*ስእል 9፤ ቫይረሱ ወደ ማጠራቀሚያው ተወስዷል*



<a name="4.8"></a>
### 4.8 የቫይረስ ማጠራቀሚያ (Virus Chest) አጠቃቀም ###

ቫይረሱ ኮምፒውተራችንን ሳይበክል ወደ **አቫስት!** **የቫይረስ ማጠራቀሚያ** ከተወሰደ በኋላ የፈለግነውን እርምጃ መውሰድ እንችላለን። 

**ደረጃ 1**፤ በመጀመሪያ ወደዚህ ![](/sbox/screen/avast-en/80.png) ክፍል መግባት፤ ቀጥሎም ወደ ቫይረስ ማጠራቂሚያው (Virus Chest) ![](/sbox/screen/avast-en/81.png) በመዝለቅ ከዚህ በታች የሚታየውን መስኮት መክፈት።

![](/sbox/screen/avast-en/82.png)

*ስእል 10፤ የቫይረስ ማጠራቀሚያው (Virus Chest) ሁለት ቫይረሶችን ያሳያል*


**ደረጃ 2**፤ አንዱን ቫይረስ **በቀኝ-ንኬት (Right click)** በመክፈት በተመረጠው ቫይረስ ላይ ልንወስድ የምንችላቸውን እርምጃዎች ዝርዝር እናገኛለን። ስእሉን መመልከት።

![](/sbox/screen/avast-en/83.png)

*ስእል 11፤ በቫይረስ ማጠራቂሚያ በተሰበሰቡ ቫይረሶች ላይ ሊወሰዱ የሚችሉ እርምጃዎች ዝርዝር*


**ማስታወሻ**፤ *የቫይረስ ማጠራቀሚያውን* በቀኝ-ንኬት መክፈት እርምጃውን እንደመውሰድ ሊቆጠር አይገባም። ይህ የሚያሳየው ያሉትን አማራጮች ብቻ ነው። ስለዚህ አንዱን እርምጃ መምረጥ ያስፈልጋል።

ከዚህ በታች በቫይረሶቹ ላይ ልንወስዳቸው የምንችላቸውን አማራጭ እርምጃዎች ያሳያል።


**Delete** (ማጥፋት)፤ ይህ እርምጃ የተበከለውን ፋይል እስከመጨረሻው ያጠፋዋል።


**Restore** (መመለስ)፤ እርምጃው ቫይረሱን ቀድሞ ወደነበረበት ስፍራ ይመልሰዋል።


**Extract** (ማዛወር)፤ ይህ ፋይሉን ወይም ቫይረሱን በመገልበጥ (ኮፒ በማድረግ) እኛ ወደመረጥነው አዲስ ቦታ እንድንወስደው የሚያስችል እርምጃ ነው።  


**Scan** (ዳግም ፍተሻ)፤ ቫይረሱ በድጋሚ እንዲፈተሽ የሚያደርግ አማራጭ እርምጃ። 


**Submit to virus lab**  (ለቫይረስ ቤተ ሙከራ መላክ)፤ ይህ እርምጃ ቫይረሱ ከዚህ ከሚታወቁ ቫይረሶች ጋራ ያለው ዝምድና እንዲመረመር ለመላክ ያስቸለናል። ይህን አማራጭ ስንመርጥ ቫይረሱን ለምርመራ የምንልክበት ቅጽ ይመጣልናል። 


**Properties**  (ፕሮፐርቲስ)፤ ስለቫይረሱ ተጨማሪ ዝርዝር መረጃ የሚሰጥ አማራጭ።


**Add** (ጨምር)፤ ወደ **ቫይረስ ማጠራቀሚያ** ሊከተቱ የሚችሉ ሌሎች ፋይሎችን እንደአዲስ የማሰስ እርምጃ ነው። የቫይረስ ወረርሺኝ ቢነሳ እንኳን ልናድናቸው የምንፈልጋቸው  ፋይሎች ካሉን ይህ አማራጭ በጣም ጠቃሚ ነው። 


**Refresh all files** (ሁሉንም ፋይል ማነቃቃት)፤ የፋይሎችን የመጨረሻ ቅርጽና ይዘት ለማየት የሚያስችል እርምጃ።



<a name="4.9"></a>
### 4.9 የተራቀቁ የቫይረስ አወጋገድ መንገዶች ###

አንዳንድ ጊዜ **አቫስት!**፣ **ኮሞዶ ፋየርዎል (Comodo Firewall)** እና **ሰፓይቡት (Spybot)** የሚሰጡት ጥበቃ በቂ የማይሆንበት ጊዜ አለ። ከፍተኛ ጥንቃቄ ብናደርግም የግላችንም ይሁን የሥራ ቦታ የኮምፒውተሮች መረባችን በማልዌር እና በቫይረሶች ሊጠቃ ይችላል። [**4.1 የቫይረስ ወረርሽኝን መቆጣጠር**](#4.1) በሚለው ክፍል ቫይረሶችን እና ማልዌሮችን ስለመቆጣጠር የተወሰኑ ዘዴዎች ተጠቁመዋል። ሆኖም፣ ይህን መሰል ስጋቶችን ከኮምፒውተራችን ለማስወገድ ሊወሰዱ የሚችሉ ሌሎችም አማራጮች አሉ።

**ዘዴ አንድ፤ ጸረ ማልዌር የመታደጊያ ሲዲ/ዲቪዲ መጠቀም (Anti-malware Rescue CDs/DVDs)**

አንዳንድ የጸረ ማልዌር ሶፍትዌር ኩባንያዎች የጸረ ቫይረስ መታደጊያ ሲዲ/ዲቪዲ በነጻ ይሰጣሉ። ይህ ከኢንተርኔት ሊጫንና በቀላሉ ወደሲዲ ወይም ዲቪዲ ለገለበጥ ይችላል። 
እነዚህን ጸረ ማልዌር ሲዲዎች/ዲቪዲዎች ለመጠቀም የሚከተሉትን አነስተኛ እርምጃዎች መከተል ይገባል፤ 

1. ጸረ ማልዌር ፕሮግራሙን ከኢንተርኔት መገልበጥ እና ወደሲዲ መቅዳት
*በነጻ የሚገኙ ፕሮግራሞች ለምሳሌ [**ImgBurn**](http://www.imgburn.com/) የመሳሰሉትን በመጠቀም ወደ ሲዲ መቅዳት*

2. ሲዲውን/ዲቪዲውን ወደተበከለው ኮምፒውተር ማስገባት፤ ከዚያም ኮምፒውተሩን ከዚህ ሲዲ/ዲቪዲ በድጋሚ መክፈት/ማስነሳት፤
*ይህን ለማድረግ ኮምፒውተሩን ካስነሳስ (switching on) በኋላ F10 ወይም F12 የሚባሉትን በመተየቢያ ገበታችን ላይ ያሉትን ቁልፎች በመጠቀም እንችላለን። ከዚህ በኋላ በኮምፒውተራችን መስኮት ላይ በተከታታይ የሚመጡ ትእዛዞችን በጥንቃቄ ማንበብና መከተታል በጣም አስፈላጊ ነው።*

3. ከዚያ ጸረ ማልዌር ፕሮግራሙ የተሻሻለ የቫይረስ መከታተያ ዝርዝር ለማግኘት ይችል ዘንድ ኮምፒውተሩን ከኢንተርኔት ጋራ ማገናኘት። ፕሮግራሙ ወዲያውኑ ሶፍትዌራችንን ሊጎዱ የሚችሉ የስጋት ምንጮችን ለማደን የኮምፒውተሩን ሐርድዌር መፈተሽ ይጀምራል።

በሚከተለው ዝርዝር የተካተቱት ጥቂት የመታደጊያ ሲዲ (rescue CDs) አማራጫች ናቸው፤

 - [**Avira AntiVir Rescue CD**](http://www.avira.com/en/download/product/avira-antivir-rescue-system)

 - [**AVG Rescue CD**](http://www.avg.com/us-en/avg-rescue-cd)

 - [**BitDefender Rescue CD**](http://www.bitdefender.com/support/How-to-create-a-BitDefender-Rescue-CD-627.html)

 - [**F-Secure Rescue CD**](http://www.f-secure.com/linux-weblog/files/f-secure-rescue-cd-release-3.00.zip) 

 - [**Kaspersky Rescue CD**](http://support.kaspersky.com/viruses/rescuedisk/)

 - [**Dr.Web Live Rescue CD**](http://www.freedrweb.com/livecd/)




በተጨማሪም **Windows OS** ሥራ ላይ በሚሆንበት ጊዜ ከዚህ በታች የተመለከተውን መሣሪያ በመጠቀም ኮምፒውተራችንን መፈተሽ እንችላለን። ሆኖም ይህ መሣሪያ በትክክል ሊሠራ የሚችሉ ኮምፒውተራችንን የበከለው ቫይረስ ይህን መሣሪያ ጭምር እንዳይሠራ ካላደረገው በቀር ነው። 

- [**HijackThis**](http://free.antivirus.com/hijackthis/) እና ሌሎችንም **Trend Micro** የተባለው ኩባንያ የሚያቀርባቸውን ተመሳሳይ መሣሪያዎች በነጻ ከዚህ ድረ ገጽ  [Clean-up Tools](http://free.antivirus.com/clean-up-tools/) ማግኘት ይቻላል። 

- **ማይክሮሶፍት** የሚያቀርበውን [**RootkitRevealer**](http://technet.microsoft.com/en-us/sysinternals/bb897445.aspx) የተባለውን ደግሞ በዚህ ድረ ገጽ [Sysinternals](http://technet.microsoft.com/en-us/sysinternals)  ይገኛል።


**ማስታወሻ፤** ኮምፒውተራችንን በተሻለ ብቃት ከቫይረሶች ለማንጻት እነዚህን መሣሪያዎች በተናጠል በየተራ መጠቀም እንችላለለን። 

**ዘዴ ሁለት፤ ማይክሮሶፍት ዊንዶውስን እንደገና መጫን (Re Installing the Microsoft Windows Operating System)**

***ማሳሰቢያ፤** በቅድሚያ ትክክለኛ የመጠቀም ፈቃድና የይለፍ ቁጥር፣ **የዊንዶውስ ኦፐሬቲንግ ሲስተም (Windows OS)** እና ሌሎችም የምንፈልጋቸውን ፕሮግራሞች ለመጫን የሚያስችሉን ቅጂዎች እንዳሉን ማረጋገጥ አስፈላጊ ነው። ይህ መንገድ ጊዜ ሊወስድ የሚችል ቢሆንም፣ በሌሎች መንገዶች የማልዌር እና የቫይረስ አደጋዎችን ማስወገድ ካልቻልን ሊሞክሩት የሚገባ አማራጭ ነው።* 

እጅግ አልፎ አልፎ ከቫይረሱ አደገኛነት የተነሣ እስካሁን የጠቀስናቸው ሶፍትዌሮች አደጋውን ለማስወገድ ላይረዱን ይችላሉ። እንዲህ አይነቱ ሁኔታ ሲፈጠር ከዚህ በታች የተቀመጡትን የጥንቃቄ እርምጃዎች መውሰድ እጅግ ይመከራል።

1 . በኮምፒውተሩ ላይ ላሉንን ፋይሎች በሙሉ የመጠባበቂያ ቅጂ መፍጠር ወይም ወደሌላ ቦታ መቅዳት

2. **የማይክሮሶፍት ዊንዶውስ** ኦፐሬቲንግ ሲስተምን እንደአዲስ መጫን (Reinstall)

3. **የማይክሮሶፍት ዊንዶውስ** ኦፐሬቲንግ ሲስተምን እንደአዲስ ከጫኑ (Reinstall) በኋላ የተሻሻለ አይነቴውን ማግኘት (Update)

4. **አቫስት!** ወይም ሌላ የምንመርጠውን ጸረ ቫይረስ መጫን፣ አይነቴውን ማሻሻል (Update)

5. የሚፈልጉዋቸውን ሌሎች ፕሮግራሞች የተሻሻለ አይነቴ መጫን
    
   **ማስታወሻ፤** ከላይ የተጠቀሱትን እርምጃዎች በትክክል **ሳይፈጽሙ** የመጠባበቂያ ቅጂውን በጭራሽ ከኮምፒውተራችን ጋራ መልሶ ማገናኘት አይገባም። ይህ ኮምፒውተሩን እንደገና በቫይረስ እንዲበከል ሊያደርገው ይችላል። 

6. ከዚያ የመጠባበቂያ ቅጂውን ከኮምፒውተራችን ጋራ በማገናኘት ከችግር ነጻ መሆኑን ለማረጋገጥ በሚገባ መፈተሽ (ስካን)

7. የስጋት ምንጭ ሊሆኑ የሚችሉ ነገሮችን ከፈተሽንን እና ካጠፋን በኋላ የምንፈልጋቸውን ፋይሎች ከመጠባበቂያ ቅጂው ወደ ኮምፒውተሩ መገልበጥ እንችላለን።



