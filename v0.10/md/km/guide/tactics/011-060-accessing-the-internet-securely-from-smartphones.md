

---

lang: km
community: guide
type: tactics
legacy: True
child: True
weight: 6
depth: 3
title: Accessing the Internet Securely from Smartphones

---

ដូចដែលបានពិភាក្សានៅក្នុង [***ជំពូក ៧ ៖ របៀបរក្សាភាពឯកជន នៃទំនាក់ទំនងតាមអ៊ីនធើរណែតរបស់លោកអ្នក***](/km/chapter-7) និង [***ជំពូក ៨ ៖ របៀបរក្សាអនាមិកភាពនិងគេចវាងពីការត្រួតពិនិត្យអ៊ីនធើរណែត***](/km/chapter-8) ការចូលប្រើអ្វីដែលមាននៅក្នុងអ៊ីនធើរណែត ឬការផ្សព្វផ្សាយព័ត៌មានទៅអនឡាញ ដូចជារូបថត ឬវីដេអូជាដើមបន្សល់ទុកនូវដានស្នាមជាច្រើនអំពីអត្តសញ្ញាណ និងទីកន្លែងរបស់លោកអ្នក និងអ្វីដែលលោកអ្នកកំពុងធ្វើ។ បញ្ហានេះអាចធ្វើឱ្យលោកអ្នកមានហានិភ័យ។ ការប្រើស្មាតហ្វូន ដើម្បីភ្ជាប់ការទាក់ទងជាមួយអ៊ីនធើរណែត ធ្វើឱ្យហានិភ័យនេះកាន់តែមានកម្រិតខ្ពស់ថែមទៀត។

### ការចូលប្រើតាមរយៈសេវាភ្ជាប់អ៊ីនធើរណែតឥតខ្សែ (WiFi) ឬសេវាទិន្នន័យចល័ត (Mobile Data) ###

ស្មាតហ្វូនអនុញ្ញាតឱ្យលោកអ្នក អាចគ្រប់គ្រងរបៀបដែលលោកអ្នកចូលប្រើអ៊ីនធើរណែតបាន៖ តាមរយៈការភ្ជាប់សេវាឥតខ្សែ  ដែលផ្តល់ដោយចំណុចភ្ជាប់សេវាមួយ (ដូចជាហាងអ៊ីនធើរណែតជាដើម) ឬតាមរយៈការភ្ជាប់សេវាទិន្នន័យចល័ត ដូចជា GPRS, EDGE ឬ UMTSជាដើម ដែលផ្តល់ដោយប្រតិបត្តិករបណ្តាញទូរស័ព្ទចល័តរបស់លោកអ្នក។

ការប្រើសេវា WiFi  កាត់បន្ថយដានស្នាមរបស់ទិន្នន័យ ដែលលោកអ្នកអាចបន្សល់ទុកនៅក្រុមហ៊ុនផ្តល់សេវាទូរស័ព្ទចល័តរបស់លោកអ្នក (ព្រោះវាមិនបានភ្ជាប់ទំនាក់ទំនងជាមួយការចុះឈ្មោះជាវសេវាទូរស័ព្ទចល័តរបស់លោកអ្នកទេ)។ ប៉ុន្តែ ជួនកាលការភ្ជាប់សេវាទិន្នន័យចល័ត គឺជាមធ្យោបាយតែមួយគត់ដើម្បីអនឡាញ។ ប៉ុន្តែ ពិធីការភ្ជាប់សេវាទិន្នន័យចល័ត (ដូចជាEDGE ឬUMTSជាដើម) មិនមែនជាស្តង់ដារបើកចំហទេ។ អ្នកអភិវឌ្ឍន៍ឯករាជ្យ និងវិស្វករផ្នែកសុវត្ថិភាព មិនអាចត្រួតពិនិត្យពិធីការទាំងនេះ ដើម្បីដឹងអំពីរបៀបដែលពួកវាកំពុងត្រូវបានអនុវត្ត ដោយក្រុមហ៊ុនផ្តល់សេវាទិន្នន័យចល័តបានទេ។

នៅក្នុងប្រទេសខ្លះ ក្រុមហ៊ុនផ្តល់សេវាទិន្នន័យទូរស័ព្ទចល័ត ធ្វើប្រតិបត្តិការនៅក្រោមនីតិកម្មខុសៗគ្នាពីក្រុមហ៊ុនផ្តល់សេវាអ៊ីនធើរណែត ដែលអាចនាំមកការឃ្លាំមើលដោយផ្ទាល់ច្រើនពីសំណាក់រដ្ឋាភិបាល និងក្រុមហ៊ុន។

មិនថាផ្លូវណាដែលលោកអ្នកជ្រើសយកសម្រាប់ទំនាក់ទំនងឌីជីតថលជាមួយស្មាតហ្វូនរបស់លោកអ្នកទេ លោកអ្នកអាចកាត់បន្ថយហានិភ័យបើកបង្ហាញទិន្នន័យរបស់លោកអ្នកបាន តាមរយៈការប្រើកម្មវិធីបម្លែងជាលក្ខណៈអនាមិក និងកម្មវិធីបម្លែងជាទម្រង់សម្ងាត់។

### បម្លែងជាលក្ខណៈអនាមិក ###

ដើម្បីចូលប្រើព័ត៌មានអនឡាញជាលក្ខណៈអនាមិក លោកអ្នកអាចប្រើកម្មវិធីសម្រាប់ Android មួយ ដែលមានឈ្មោះថា[**Orbot (អរបុត)**](https://www.torproject.org/docs/android.html.en)។ Orbot បញ្ជូនទំនាក់ទំនងអ៊ីនធើរណែតរបស់លោកអ្នក តាមរយៈបណ្តាញអនាមិកភាព Tor (ថរ)។ 

<div class=getstarted markdown=1>
អនុវត្តន៍៖ ចាប់ផ្តើមជាមួយ [*មគ្គុទ្ទេសក៍ណែនាំអំពី កម្មវិធី Orbot*](/km/Orbot_main)
</div>

កម្មវិធីមួយផ្សេងទៀតឈ្មោះ Orweb (អរវេប) គឺជាកម្មវិធីបើកអ៊ីនធើរណែតមួយ ដែលមានលក្ខណៈលើកកម្ពស់កម្រិតភាពឯកជន ដូចជាការប្រើ Proxies (ប្រុកស៊ី) និងការមិនរក្សាទុកប្រវត្តិបើកទំព័រអ៊ីនធើរណែតនៅក្នុងកុំព្យូទ័រជាដើម។ Orbot និង Orweb ជាមួយគ្នាគឺជាកម្មវិធីគេចវាងការត្រួតពិនិត្យអ៊ីនធើរណែត និងFirewalls ហើយផ្តល់ការបើកអ៊ីនធើរណែតក្នុងលក្ខណៈអនាមិក។

<div class=getstarted markdown=1>
អនុវត្តន៍៖ ចាប់ផ្តើមជាមួយ [*មគ្គុទ្ទេសក៍ណែនាំអំពី កម្មវិធី Orweb*](/km/Orweb_main)
</div>

### ប្រុកស៊ី (Proxies) ###

សំណៅកម្មវិធី [*Firefox*](/km/glossary#Firefox)សម្រាប់ទូរស័ព្ទចល័ត – [**Firefox mobile**](http://f-droid.org/repository/browse/?fdid=org.mozilla.firefox) អាចត្រូវបានបំពាក់ជាមួយមុខងារបន្ថែម Proxy ដែលដឹកនាំចរាចរណ៍ទិន្នន័យរបស់លោកអ្នកទៅកាន់កុំព្យូទ័របម្រើ Proxy មួយ។ ចរាចរណ៍ទិន្នន័យរបស់លោកអ្នក ចេញពីទីនោះទៅកាន់គេហទំព័រ ដែលលោកអ្នកកំពុងស្នើសុំ។ ដំណើរការនេះមានប្រយោជន៍ ក្នុងករណីមានការត្រួតពិនិត្យអ៊ីនធើរណែត ប៉ុន្តែនៅតែអាចបើកបង្ហាញសំណើរបស់លោកអ្នកបាន លុះត្រាតែការភ្ជាប់សេវាពីទូរស័ព្ទរបស់លោកអ្នកទៅ Proxy នោះត្រូវបានបម្លែងជាទម្រង់សម្ងាត់។ យើងខ្ញុំសូមណែនាំមុខងារបន្ថែម [**Proxy Mobile**](https://guardianproject.info/apps/proxymob-firefox-add-on/) របស់ [**Guardian Project**](https://guardianproject.info/) ផងដែរ ដែលធ្វើឱ្យការប្រើ Proxy ជាមួយ Firefox មានលក្ខណៈងាយស្រួល។ វាក៏ជាមធ្យោបាយតែមួយផងដែរ សម្រាប់បញ្ជូនទំនាក់ទំនងចល័តរបស់ Firefox ទៅកម្មវិធី Orbot និងប្រើបណ្តាញ [*Tor*](/km/glossary#Tor)។

