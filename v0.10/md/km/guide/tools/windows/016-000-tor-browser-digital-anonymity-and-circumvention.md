

---

lang: km
community: guide
type: tools
legacy: True
child: False
os: windows
weight: 016
title: Tor Browser - Digital Anonymity and Circumvention

---

**គេហទំព័រដើម**  
			
[**https://www.torproject.org**](https://www.torproject.org/)
			
**សេចក្តីតម្រូវសម្រាប់កុំព្យូទ័រ**

- គ្រប់សំណៅ Windows ទាំងអស់ (XP ឬ ថ្មីជាងនេះ)
- មានភ្ជាប់សេវាអ៊ីនធើរណែត	
	
**សំណៅកម្មវិធី ដែលប្រើនៅក្នុង មគ្គុទ្ទេសក៍ណែនាំនេះ**

- Tor Browser: 3.5.3

**កាលបរិច្ឆេទ កែសម្រួលចុងក្រោយបំផុត របស់ជំពូកនេះ**

- មីនា ២០១៤

**អាជ្ញាប័ណ្ណ** 

- កម្មវិធីសេរីនិងបើកចំហ ([BSD license(អាជ្ញាប័ណ្ណ BSD)](https://en.wikipedia.org/wiki/BSD_license))

**ឯកសារតម្រូវឱ្យអាន** 

- កូនសៀវភៅណែនាំ ជំពូក [**៨ ៖ របៀបរក្សាអនាមិកភាព និងគេចវាងពីការត្រួតពិនិត្យអ៊ីនធើរណែត**](/km/chapter-8) 

**អត្ថប្រយោជន៍ដែលលោកអ្នកនឹងទទួលបាន**៖  

- សមត្ថភាព ដើម្បីលាក់បាំងអត្តសញ្ញាណឌីជីតថលរបស់លោកអ្នក ពីគេហទំព័រដែលលោកអ្នកបើកមើល
- សមត្ថភាព ដើម្បីលាក់បាំងគោលដៅអនឡាញរបស់លោកអ្នក ពី**ក្រុមហ៊ុនផ្តល់សេវាអ៊ីនធើរណែត (ISPs)** និងយន្តការឃ្លាំមើលផ្សេងទៀត
- សមត្ថភាព ដើម្បីគេចវាងពីការត្រួតពិនិត្យអ៊ីនធើរណែតនិងវិធានចម្រោះ

**កម្មវិធីដែលអាចប្រើបានជាមួយ GNU Linux, Mac OS និង Microsoft Windows** ៖

កម្មវិធី **Tor Browser** មានសម្រាប់ប្រព័ន្ធប្រតិបត្តិការ **GNU Linux**, **Mac OS**, **Microsoft Windows** និង**Android**។ **Tor** គឺជាកម្មវិធីដែលត្រូវបានណែនាំនិងធ្វើតេស្តហ្មត់ចត់បំផុត សម្រាប់រក្សាអនាមិកភាពនៃសកម្មភាពអនឡាញរបស់លោកអ្នក។ ប៉ុន្តែ យើងខ្ញុំសូមណែនាំដំណោះស្រាយមួយចំនួនផ្សេងទៀត ដូចខាងក្រោមនេះ៖


* [**Riseup VPN**](https://help.riseup.net/km/riseup-vpn/) គឺជាកុំព្យូទ័របម្រើ Proxy **Virtual Private Network** (**VPN**) ឥតគិតថ្លៃមួយ សម្រាប់ **Linux**, **MAC**, **Android** និង **Microsoft Windows**។
* [**Psiphon3**](http://www.psiphon3.com/) គឺជាដំណោះស្រាយ **Virtual Private Network** (**VPN**) ពាណិជ្ជកម្មឥតគិតថ្លៃមួយ សម្រាប់ **Microsoft Windows** និង **Android OS**។
* [**Dynaweb FreeGate**](http://www.dit-inc.us/freegate) គឺជាកម្មវិធី Proxy ឥតគិតថ្លៃមួយ សម្រាប់ **Microsoft Windows**។
* [**Your Freedom**](http://www.your-freedom.net/) គឺជាកម្មវិធី Proxy ពាណិជ្ជកម្មមួយ ដែលផ្តល់ជូនផងដែរនូវសេវាឥតគិតថ្លៃ(ប៉ុន្តែយឺតជាង)មួយ។ កម្មវិធីនេះមានសម្រាប់ **Linux**, **Mac OS** និង **Microsoft Windows**។

## ១.១ ការដែលលោកអ្នកគួរដឹងអំពីកម្មវិធីនេះ មុនពេលលោកអ្នកចាប់ផ្តើមប្រើវា ##

**Tor Browser** គឺជាកម្មវិធីមួយ ដែលបង្កើតឡើងដើម្បីបង្កើនភាពឯកជននៃសកម្មភាពនិងទម្លាប់ប្រើប្រាស់អ៊ីនធើរណែតរបស់លោកអ្នក។ វាជួយបិទបាំងអត្តសញ្ញាណរបស់លោកអ្នក និងសកម្មភាពអនឡាញរបស់លោកអ្នក ឱ្យរួចផុតពីទម្រង់ឃ្លាំមើលអ៊ីនធើរណែតជាច្រើន។ **Tor** អាចមានប្រយោជន៍ជាមធ្យោបាយធានាសុវត្ថិភាពមួយនៃការគេចវាងពីលក្ខខណ្ឌកម្រិតអេឡិកត្រូនិក ដើម្បីឱ្យលោកអ្នកអាចចូលមើល ឬផ្សព្វផ្សាយគេហទិនានុលេខន៍(blogs)និងរបាយការណ៍ព័ត៌មាន។

**Tor** ការពារ*អនាមិកភាព*របស់លោកអ្នក ដោយការបញ្ជូនទំនាក់ទំនងទិន្នន័យតាមរយៈបណ្តាញកុំព្យូទ័របម្រើចែកចែកមួយដែលដំណើរការដោយអ្នកស្ម័គ្រចិត្តមកពីទូទាំងពិភពលោក។ ការប្រើ **Tor** លាក់បាំងគេហទំព័រដែលលោកអ្នកបើកមើលពីអ្នកមើលដែលមានសក្តានុពល និងលាក់បាំងទីតាំង/អត្តសញ្ញាណរបស់លោកអ្នកពីគេហទំព័រទាំងនោះ។ កម្មវិធីនេះ ក៏ត្រូវបានរចនាឡើងដើម្បីធ្វើឱ្យប្រាកដថា កុំព្យូទ័របម្រើនៅក្នុងបណ្តាញ **Tor** **មិនស្គាល់**ទាំងទីតាំងរបស់លោកអ្នក **និង**គេហទំព័រដែលលោកអ្នកកំពុងបើកមើលផងដែរ។

**Tor** ក៏ចាត់ជំហានអនុវត្តន៍ផងដែរ ដើម្បីបម្លែងជាទម្រង់សម្ងាត់នូវទំនាក់ទំនងដែលធ្វើទៅកាន់ និងតាមរយៈបណ្តាញរបស់វា **ប៉ុន្តែ** វិធានការនេះមិនអាចពង្រីកគ្រប់ផ្លូវទៅកាន់គេហទំព័រមួយដែលកំពុងផ្ញើ ឬទទួលទិន្នន័យតាមបណ្តាញមិនមានទម្រង់សម្ងាត់បានទេ (ឧទា. បណ្តាញដែលមិនផ្តល់ការប្រើពិធីការសុវត្ថិភាព https)។ ទោះជាដូច្នេះក្តី អត្ថប្រយោជន៍នៃការប្រើ Tor នៅពេលបើកចូលគេហទំព័រទាំងនេះគឺថា **Tor** អាចធានាសុវត្ថិភាពទំនាក់ទំនងទិន្នន័យរបស់លោកអ្នក ទៅដល់ត្រឹមជំហានរវាងចំណុចចុងក្រោយបំផុតនៃប្រព័ន្ធកុំព្យូទ័របម្រើ**Tor** និងគេហទំព័រដែលគ្មានសុវត្ថិភាព។ នេះគឺជាចន្លោះឱកាសដើម្បីស្ទាក់ចាប់ទិន្នន័យដែលឆ្ពោះទៅជំហានចុងក្រោយនោះ។

**Tor Browser Bundle** រួមមាន កម្មវិធី **Tor** និង សំណៅកែសម្រួលមួយនៃកម្មវិធីបើកអ៊ីនធើរណែត **Firefox** ដែលត្រូវបានបង្កើតឡើងដើម្បីផ្តល់ការការពារបន្ថែមនៅខណៈពេលដែលប្រើវា។ Browser Bundle  រួមមានផងដែរនូវមុខងារបន្ថែម [**NoScript**](/km/firefox_noscript) និង មុខងារបន្ថែម [**HTTPS-Everywhere**](/km/firefox_others#5.1)។ 

**កំណត់សម្គាល់** ៖ មានការទូទាត់តុល្យភាពមួយរវាងអនាមិកភាព និងល្បឿន។ ច្បាស់ណាស់ វានឹងដំណើរការយឺតជាងការប្រើកម្មវិធីបើកអ៊ីនធើរណែតផ្សេងទៀតដែលមាន នៅក្នុងកុំព្យូទ័ររបស់លោកអ្នក  ព្រោះ Tor ជួយសម្រួលដល់ការបើកទំព័រ              អ៊ីនធើរណែតជាលក្ខណៈអនាមិក ដោយប្រើវិធីសាស្ត្របញ្ជូនចរាចរណ៍ទិន្នន័យរបស់លោកអ្នកត្រឡប់ចុះឡើងឆ្លងកាត់កុំព្យូទ័រ និងកុំព្យូទ័របម្រើរបស់អ្នកស្ម័គ្រចិត្តដែលស្ថិតនៅផ្នែកផ្សេងៗជាច្រើននៃពិភពលោក។ 

 **និយមន័យ** ៖ 

- **Bridge Relay ៖**  Bridge Relay គឺជាកុំព្យូទ័របម្រើ **Tor** មួយដែលមិនត្រូវបានប្រកាសជាសាធារណៈ។ ប្រសិនបើលោកអ្នកជ្រើសរើសប្រើ Bridge មួយ  នោះកុំព្យូទ័របម្រើអាចផ្តល់ឱ្យលោកអ្នកនូវសិទ្ធិចូលប្រើបណ្តាញ **Tor** ទោះបី **Tor** ត្រូវបានបិទមិនឱ្យប្រើនៅក្នុងប្រទេសលោកអ្នកក៏ដោយ។

- **Port ៖** នៅក្នុងជំពូកនេះ Port គឺជាចំណុចច្រកចេញចូលមួយ ដែលតាមរយៈវា កម្មវិធីអាចប្រាស្រ័យទាក់ទងជាមួយសេវាដែលដំណើរការនៅក្នុងកុំព្យូទ័រភ្ជាប់ជាបណ្តាញផ្សេងទៀត។ ប្រសិនបើអាសយដ្ឋានទំព័រអ៊ីនធើរណែត(URL)មួយ (ដែលមានដូចជា **www.google.com** ជាដើម) ផ្តល់ឱ្យលោកអ្នកនូវ'អាសយដ្ឋានផ្លូវ'របស់សេវាមួយ នោះ Port នឹងប្រាប់លោកអ្នកថា តើ'ទ្វារ'ណាដែលត្រូវប្រើនៅពេលលោកអ្នកទៅដល់គោលដៅត្រឹមត្រូវ។ នៅពេលបើកអ៊ីនធើរណែត ជាទូទៅលោកអ្នកប្រើ Port 80 សម្រាប់គេហទំព័រមិនមានសុវត្ថិភាព (**http://mail.google.com**) និង Port 443 សម្រាប់គេហទំព័រមានសុវត្ថិភាព (**https://mail.google.com**)។

- **Proxy ៖** Proxy គឺជាកម្មវិធីអន្តការីមួយ ដែលដំណើរការនៅក្នុងកុំព្យូទ័ររបស់លោកអ្នក នៅក្នុងបណ្តាញកុំព្យូទ័រមូលដ្ឋានរបស់លោកអ្នក ឬនៅកន្លែងផ្សេងទៀតនៅលើអ៊ីនធើរណែត ដែលជួយបញ្ជូនទំនាក់ទំនងរបស់លោកអ្នកបន្តទៅកាន់គោលដៅចុងក្រោយរបស់វា។

- **Route ៖** Route គឺជាផ្លូវទំនាក់ទំនងនៅលើអ៊ីនធើរណែត នៅចន្លោះរវាងកុំព្យូទ័ររបស់លោកអ្នកនិងកុំព្យូទ័របម្រើគោលដៅ។

