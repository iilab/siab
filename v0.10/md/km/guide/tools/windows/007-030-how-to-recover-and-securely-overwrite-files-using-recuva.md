

---

lang: km
community: guide
type: tools
legacy: True
child: True
os: windows
weight: 3
depth: 3
title: How to Recover and Securely Overwrite Files Using Recuva

---

- [**៤.០ មុនពេលលោកអ្នកចាប់ផ្តើម**](#4.0)
- [**៤.១ របៀបស្តារយកឯកសារ ដែលត្រូវបានលុបចោល**](#4.1)
- [**៤.២ របៀបប្រើម៉ឺនុយPop-up (Pop-up Menu)**](#4.2)
- [**៤.៣ របៀបសរសេរជាន់ដោយមានសុវត្ថិភាព ពីលើឯកសារដែលត្រូវបានលុបចោល**](#4.3)

-----

<a name="4.0"></a>
### ៤.០ មុនពេលលោកអ្នកចាប់ផ្តើម ###

នៅក្នុងផ្នែកនេះ លោកអ្នកនឹងយល់ដឹងអំពី របៀបស្តារយកឯកសារដែលត្រូវបានលុបចោលពីមុន និង របៀបសរសេរជាន់ពីលើព័ត៌មានឯកជន និងព័ត៌មានរសើបបានដោយសុវត្ថិភាព។

កម្មវិធី **Recuva** អាចឱ្យលោកអ្នកបង្កើតថតឯកសារថ្មី សម្រាប់រក្សាទុកឯកសារដែលត្រូវបានស្តារយកមកវិញរបស់លោកអ្នក។ ទោះបីកម្មវិធី **Recuva** មិនឱ្យលោកអ្នកប្រើថតឯកសារ ដែលមានស្រាប់ក៏ដោយ សម្រាប់ហេតុផលសុវត្ថិភាព និងសន្តិសុខ យើងខ្ញុំសូមណែនាំឱ្យលោកអ្នកថតចម្លងឯកសារ ដែលត្រូវបានស្តារយកវិញរបស់លោកអ្នក ទៅដាក់ក្នុងឧបករណ៍ផ្ទុកទិន្នន័យចល័ត ដែលមានដូចជាថាសផ្ទុកសំណៅថតចម្លងទិន្នន័យ(Backup Drive) ឬអង្គចងចាំUSBជាដើម។

**ចំណុចសំខាន់**៖ ទោះបីកម្មវិធី **Recuva** ធ្វើកិច្ចការសរសេរជាន់ពីលើព័ត៌មានដែលមានសុវត្ថិភាពបានល្អក៏ដោយ  វាអាចនឹងបន្សល់ទុកនូវស្លាកស្នាមសម្គាល់ឯកសារមួយ ដែលចង្អុលបង្ហាញប្រាប់អំពីអត្ថិភាពរបស់ឯកសារនោះ។ ដើម្បីការពារភាពឯកជន និងសុវត្ថិភាពរបស់លោកអ្នក លោកអ្នកគួរតែថតទុកគ្រប់ព័ត៌មានសំខាន់ ព័ត៌មានឯកជន ឬព័ត៌មានរសើបទាំងអស់ ដោយដាក់ទៅក្នុងឧបករណ៍ផ្ទុកទិន្នន័យចល័តមួយ និងដោយមិនដាក់ទៅក្នុងទីតាំងឬអាសយដ្ឋានដើមឡើយ។

<a name="4.1"></a>
### ៤.១ របៀបស្តារយកឯកសារ ដែលត្រូវបានលុបចោល ###

ដើម្បីចាប់ផ្តើមស្តារយកឯកសារដែលត្រូវបានលុបចោលមកវិញ ត្រូវអនុវត្តជំហានខាងក្រោមនេះ៖

**ជំហានទី ១**. **ភ្ជាប់**ថាសទិន្នន័យចល័ត ឬអង្គចងចាំUSB ជាមួយកុំព្យូទ័ររបស់លោកអ្នក។

**ជំហានទី ២**. **គូសយក** ប្រអប់គូសដែលនៅក្បែរឯកសារដែលលោកអ្នកចង់ស្តារយកមកវិញ ដើម្បីបើកដំណើរការប៊ូតុង *Recover...* ( *ស្តារយក…*) ឬ **ចុចរហ័សពីរដង** លើឯកសារនោះ ដើម្បីគូសយក *និង* រំលេចបង្ហាញឯកសារនោះ។

**ជំហានទី ៣**. **ចុច**លើ ![](/sbox/screen/recuva-en/25.png) ដើម្បីបើកផ្ទាំង *Browse For Folder* (*បើកចូលទៅថតឯកសារ*)។

**ជំហានទី ៤**. **ជ្រើសយក**ថតឯកសារគោលដៅមួយ ហើយ**ចុច**លើ ![](/sbox/screen/recuva-en/27.png) ដើម្បីបង្កើតថតឯកសារ សម្រាប់ដាក់ឯកសារស្តារយកមកវិញរបស់លោកអ្នក ដូចដែលបង្ហាញនៅក្នុង *រូបភាព ១* ខាងក្រោមនេះ។ 

![](/sbox/screen/recuva-en/26.png)

*រូបភាព ១ ៖ ផ្ទាំង Browse For Folder (បើកចូលទៅថតឯកសារ) ដែលបង្ហាញថតឯកសារបង្កើតថ្មីនៅក្នុងឧបករណ៍ផ្ទុកទិន្នន័យចល័តមួយ*

**កំណត់សម្គាល់**៖ នៅក្នុងឧទាហរណ៍នេះ ថតឯកសារសម្រាប់រក្សាទុកឯកសារស្តារយកមកវិញរបស់លោកអ្នក ត្រូវបានផ្តល់នូវឈ្មោះមួយច្បាស់លាស់មួយ។ ប៉ុន្តែ ដោយមិនភ្លេចអំពីភាពឯកជន និងសុវត្ថិភាពរបស់លោកអ្នក យើងខ្ញុំសូមលើកទឹកចិត្តឱ្យលោកអ្នកមានការប្រុងប្រយ័ត្នជាងមុន ចំពោះការដាក់ឈ្មោះឱ្យថតឯកសាររបស់លោកអ្នក។

**ជំហានទី ៥**. **ចុច**លើ ![](/sbox/screen/recuva-en/30.png) ដើម្បីចាប់ផ្តើមដំណើរការស្តារយកឯកសារមកវិញ។ ផ្ទាំងស្ថានភាពរីកចម្រើនរបស់ដំណើរការនេះ លេចចេញមកដូចខាងក្រោមនេះ៖

![](/sbox/screen/recuva-en/31.png)

*រូបភាព ២ ៖ ផ្ទាំង Recovering files progress status (ស្ថានភាពរីកចម្រើនរបស់ដំណើរការស្តារយកឯកសារមកវិញ*

បន្ទាប់ពីឯកសារត្រូវបានស្តារយកមកវិញហើយ ផ្ទាំងបញ្ជាក់មួយនឹងលេចមកដូចខាងក្រោមនេះ៖

![](/sbox/screen/recuva-en/32.png)

*រូបភាព ៣ ៖ ផ្ទាំង Operation Completed (ប្រតិបត្តិការត្រូវបានបញ្ចប់)*

**កំណត់សម្គាល់**៖ កម្មវិធី **Recuva** អាចប្រើដើម្បីស្តារយកឯកសារច្រើនក្នុងពេលតែមួយបាន។ លោកអ្នកគ្រាន់តែគូសជ្រើសយកប្រអប់គូសរបស់ឯកសារណាដែលលោកអ្នកចង់ស្តារយកមកវិញ និងអនុវត្តពី **ជំហានទី ៣** ដល់ **ជំហានទី ៥**។

ដោយលោកអ្នកយល់ដឹងអំពី របៀបស្តារយកឯកសារលុបចោលពីមុនមកវិញ ឥឡូវនេះ លោកអ្នកត្រៀមរួចជាស្រេច ដើម្បីយល់ដឹងអំពី របៀបប្រើម៉ឺនុយ Pop-up ដើម្បីធ្វើការស្តារយកឯកសារច្រើនក្នុងពេលតែមួយ និងរបៀបធ្វើការសរសេរជាន់ពីលើឯកសារដោយសុវត្ថិភាព។

<a name="4.2"></a>
### ៤.២ របៀបប្រើម៉ឺនុយPop-up (Pop-up Menu) ###

កម្មវិធី **Recuva** ផ្តល់ជូនជម្រើសផ្សេងៗ សម្រាប់ធ្វើការជ្រើសយកឯកសារ ឬថតឯកសារដែលលោកអ្នកចង់លុបចោល ឬ    សរសេរជាន់ពីលើដោយសុវត្ថិភាព។

- **ការគូសជ្រើសយក**  ជាទូទៅត្រូវបានប្រើ ដើម្បីជ្រើសយកបានរហ័សនូវឯកសារច្រើនដែលនៅដាច់ៗពីគ្នា ឬមិនជាប់គ្នា សម្រាប់ធ្វើការស្តារយកមកវិញ ឬធ្វើការសរសេរជាន់ពីលើដោយសុវត្ថិភាព។
- **ការរំលេចជ្រើសយក** ជាទូទៅត្រូវបានប្រើដើម្បី ជ្រើសយកបានរហ័សនូវឯកសារច្រើនដែលនៅជាប់ៗគ្នានៅក្នុងប្លុក ឬក្រុមមួយ សម្រាប់ធ្វើការស្តារយកមកវិញ ឬធ្វើការសរសេរជាន់ពីលើដោយសុវត្ថិភាព។

**ចុចម៉ោសខាងស្តាំ**លើឯកសារដែលត្រូវបានលុបចោលមួយ នៅក្នុងផ្ទាំងមេរបស់កម្មវិធី **Recuva** ដើម្បីបើកម៉ឺនុយPop-up (pop-up menu) ខាងក្រោមនេះ៖ 

![](/sbox/screen/recuva-en/34.png) 

*រូបភាព ៤ ៖ ម៉ឺនុយPop-up (pop-up menu)*

**Recover Highlighted** ៖ ជម្រើសនេះ ឱ្យលោកអ្នកស្តារយកមកវិញ នូវឯកសារលុបចោលទាំងអស់ ឬណាមួយដែលបានរំលេចចេញមក។

**Recover Checked** ៖ ជម្រើសនេះ ឱ្យលោកអ្នកស្តារយកមកវិញ នូវឯកសារលុបចោលដែលបានគូសយក។

**Check Highlighted** ៖ ជម្រើសនេះ ឱ្យលោកអ្នកគូសយក នូវឯកសារលុបចោលដែលត្រូវបានរំលេចចេញមក។

**Uncheck Highlighted** ៖ ជម្រើសនេះ ឱ្យលោកអ្នកលែងគូសយក នូវឯកសារលុបចោលដែលត្រូវបានរំលេចចេញមក។

សូមរំឭកលោកអ្នកឡើងវិញថា  **View Mode** (**ទម្រង់សោភណភាព**) អាចកំណត់បាននៅក្នុងស្លាកផ្ទាំង *General* (*ទូទៅ*) នៃផ្ទាំង *Options* (*ជម្រើស*) ផងដែរ។ ជម្រើសនេះ អាចឱ្យលោកអ្នកជ្រើសយករបៀប ដែលលោកអ្នកចង់មើលឃើញឯកសារលុបចោលទាំងនោះ។ 

- **List** (**បញ្ជី**) ៖ ជម្រើសនេះ អាចឱ្យលោកអ្នកមើលឃើញឯកសារលុបចោលទាំងនោះនៅក្នុងបញ្ជីមួយ ដូចបង្ហាញនៅក្នុង *រូបភាព ៥*។
- **Tree** (**ដើមឈើ**) ៖ ជម្រើសនេះ អាចឱ្យលោកអ្នកមើលឃើញអាសយដ្ឋានថតឯកសាររបស់ឯកសារលុបចោលទាំងនោះ ក្នុងទម្រង់ជាដើមឈើមួយដែលអាចលាតមែករបស់វាបាន។
- **Thumbnails** (**រូបភាពតូចៗ**) ៖ ជម្រើសនេះ អាចឱ្យលោកអ្នកមើលឃើញឯកសារលុបចោលទាំងនោះ ក្នុងទម្រង់កាហ្វ្រិកឬរូបភាព ប្រសិនបើអាចបង្ហាញបាន។

**Highlight Folder** ៖ ជម្រើសនេះ អាចឱ្យលោកអ្នកជ្រើសយកឯកសារលុបចោលបានច្រើន ទៅតាមអាសយដ្ឋានថតឯកសាររបស់ពួកវា និងអាចឱ្យលោកអ្នកអនុវត្តសកម្មភាពដែលមានរាយនៅក្នុងម៉ឺនុយPop-up (Pop-up menu) របស់ពួកវា។

**Secure Overwrite Highlighted** ៖ ជម្រើសនេះ អាចឱ្យលោកអ្នកសរសេរជាន់ពីលើឯកសារលុបចោលដែលត្រូវបានរំលេចជ្រើសយកមួយបានដោយសុវត្ថិភាព។

**Secure Overwrite Checked** ៖ ជម្រើសនេះ អាចឱ្យលោកអ្នកសរសេរជាន់ពីលើឯកសារលុបចោលដែលត្រូវបានគូសយកមួយបានដោយសុវត្ថិភាព និងផ្លាស់ប្តូររូបសញ្ញាស្ថានភាពរបស់វាទៅជាពណ៌ក្រហម។

<a name="4.3"></a>
### ៤.៣ របៀបសរសេរជាន់ដោយសុវត្ថិភាពពីលើឯកសារ ដែលត្រូវបានលុបចោល ###

ដើម្បីសរសេរជាន់ដោយសុវត្ថិភាពពីលើឯកសារដែលត្រូវបានលុបចោលមួយ ត្រូវអនុវត្តជំហានខាងក្រោមនេះ៖

**ជំហានទី ១**. **គូសយក** ឯកសារនីមួយៗដែលលោកអ្នកចង់សរសេរជាន់ពីលើដោយសុវត្ថិភាព បន្ទាប់មក ចុចម៉ោសខាងស្តាំលើប្រអប់គូសរបស់វា ដើម្បីបើកម៉ឺនុយPop-up (pop-up menu)។

**ជំហានទី ២**. **ជ្រើសយក** ![](/sbox/screen/recuva-en/35.png) ដើម្បីបើកផ្ទាំងបញ្ជាក់ខាងក្រោមនេះ៖

![](/sbox/screen/recuva-en/36.png)

*រូបភាព ៥ ៖ ផ្ទាំងបញ្ជាក់អំពីការសរសេរជាន់ពីលើដែលមានសុវត្ថិភាព* 

**ជំហានទី ៣**. **ចុច**លើ ![](/sbox/screen/recuva-en/37.png) ដើម្បីចាប់ផ្តើមដំណើរការសរសេរជាន់ពីលើ។ ដំណើរការនេះអាចចំណាយពេលច្រើនបន្តិច អាស្រ័យទៅតាមទំហំនិងស្ថានភាពរបស់ឯកសារ និងជម្រើស *Secure overwriting* (*ការសរសេរជាន់ពីលើដែលមានសុវត្ថិភាព*) ដែលលោកអ្នកបានជ្រើសយកនៅក្នុងស្លាកផ្ទាំង *General* (*ទូទៅ*) នៅក្នុងផ្ទាំង*Options* (*ជម្រើស*)។ បន្ទាប់ពីដំណើរការសរសេរជាន់ពីលើត្រូវបានបញ្ចប់ នឹងលេចចេញផ្ទាំងមួយដូចខាងក្រោមនេះ៖

![](/sbox/screen/recuva-en/38.png)

*រូបភាព ៦ ៖ ផ្ទាំង Operation completed (ប្រតិបត្តិការចប់សព្វគ្រប់)*

លោកអ្នកបានបញ្ចប់ដោយជោគជ័យ នូវការសរសេរជាន់ពីលើដោយសុវត្ថិភាពនូវឯកសារដែលត្រូវបានលុបចោលពីមុន ដោយប្រើកម្មវិធី **Recuva**។ ដើម្បីពិនិត្យមើលឡើងវិញនូវការយល់ដឹងរបស់លោកអ្នកអំពីកម្មវិធី **Recuva** សូមបន្តទៅ [**សំណួរដែលសួរញឹកញាប់ និង ការពិនិត្យមើលឡើងវិញ**](/km/recuva_faq)។

