

---

lang: am
community: guide
type: tools
legacy: True
child: True
os: windows
weight: 4
depth: 3
title: Hidden Volumes

---

በዚህ ገጽ የሚዳሰሱ ጉዳዮች፤

- [**5.0 ስለስውር ክፍፍሎች (Hidden Volume)**](#5.0)
- [**5.1 ስውር ክፍፍል (Hidden Volume) ስለመፍጠር**](#5.1)
- [**5.2 ስውር ክፍፍል (Hidden Volume) ስለመክፈት**](#5.2)
- [**5.3 ስውር ዲስክን (Hidden Disk) ደኅንነቱ በተጠበቀ መልኩ ስለመጠቀም**](#5.3)

-------

<a name="5.0"></a>
## 5.0 ስለስውር ክፍፍሎች (Hidden Volume) ##

**በትሩክሪፕት** አሠራር መሠረት *ስውር ክፍፍል (Hidden Volume)* ኢንክሪፕት በተደረገ *መደበኛ ክፍፍል (Standard Volume)* ውስጥ ሚስጥር ሆኖ ይቀመጣል። ይህ ማለት ስውር ክፍፍሉ መኖሩን እንኳን ማወቅ የሚችለው ባለቤቱ ብቻ ነው ማለት ነው። መደበኛ ክፍፍሉን ስንከፍት እንኳን ስውር ክፍፍሉን ለማግኘትም ሆነ በእርግጠኝነትም እዚህ ቦታ ነው ብሎ ለመናገር አይቻልም። ምን አልባት የይለፍ ቁልፋችንን እና የትሩክሪፕት መደበኛ ክፍፍሉ የተቀመጠበትን ሥፍራ ለማሳወቅ ብንገደድ  ሌሎች ፋይሎች ቢታዩም የስውር ክፍፍል መኖር ግን ምሥጢር እንደሆነ ይዘልቃል። 

ለምሳሌ ምስጢራዊ ኪሶች ያሉትን የእጅ ቦርሳ  እንውሰድ። ምስጢራዊነታቸው የማያሰጋውን ፋይሎች በተለመደውና ፊት ለፊት በሚታየው ማህደር ውስጥ ስናስቀምጥ፤ በጣም ምሥጢራዊ ወይም የግል ጉዳይ የሆኑትን ደግሞ ፊትለፊት በማይገኙት የተሸሸገ ኪስ/ማህደር ወስጥ እንሸሽጋለን። በዚህ ምሳሌ እንደምንረዳው ስውር ማህደሩ ራሱንም በውስጡ ያለውንም መረጃ በአንድ ላይ ይደብቃል።


<a name="5.1"></a>
## 5.1 ስውር ክፍፍል (Hidden Volume) ስለመፍጠር ##


**የትሩክሪፕት** *ስውር ክፍፍል (Hidden Volume)* ለመፍጠር የሚያስፈልገው ሒደት *መደበኛ ክፍፍል (Standard Volume)* ከመፍጠር ጋር ተመሳሳይ ነው። ክፍሎቹ ለመፍጠር ትእዛዝ የምናስተላልፍባቸው መስኮቶችና ገጾች ሳይቀሩ እንዲሁ ተመሳሳይ ናቸው።  

**ደረጃ 1**፦ **ትሩክሪፕትን** **መክፈት** ። 	

**ደረጃ 2**፦ ይህንን ![](/sbox/screen/truecrypt-en/13.png)  **በመንካት/ክሊክ** የትሩክሪፕት ክፍፍል መፍጠሪያ መስኮትን መክፈት

**ደረጃ 3**፦ ይህንን ![](/sbox/screen/truecrypt-en/05.png) **በመንካት/ክሊክ** ነባራዊውን/መደበኛ (default) አማራጭ መቀበል

**ደረጃ 4**፦ ከታች በስእሉ እንደሚታየው *Hidden TrueCrypt volume* የሚለውን አማራጭን **መምረጥ (Check)**።  

![](/sbox/screen/truecrypt-en/37.png)

*ስእል 1፤ በትሩክሪፕት የክፍፍል መፍጠሪያ መስኮት የተሰወረ የትሩክሪፕት ክፍፍል አማራጭ ተመርጦ*

**ደረጃ 5**፤ ወደሚቀጥለው ደረጃ ለመሔድ ይህንን ![](/sbox/screen/truecrypt-en/05.png) ማዘዣ **በመንካት/ክሊክ**፤ ተከትሎ ቀጣዩ መስኮት ይከፈታል።

![](/sbox/screen/truecrypt-en/38.png)

*ስእል 2፤ የትሩክሪፕት ክፍፍል መፍጠሪያ መስኮት - ስውር ክፍፍሉን ለመፍጠር ያሉትን ሁለት መንገዶች (Mode) ያስመርጠናል* 


- *ቀጥተኛ መንገድ (Direct mode)*፦ ይህ አማራጭ *ስውር ክፍፍሉን* ቀድሞ በነበረ *መደበኛ ክፍፍል* ውስጥ ለመፍጠር ያስችላል። ስለዚህ ይህን መንገድ መከተል ያለብን አስቀድሞ የተፈጠረ *መደበኛ ክፍፍል* ካለን ብቻ ነው ማለት ነው።

- *መደበኛ መንገድ (Normal mode)*፦ ይህ አማራጭ አስቀድሞ *መደበኛ ክፍፍል* ያልፈጠረ ተጠቃሚን ለማገዝ የሚሆን ነው። ይህን መንገድ ስንመርጥ አስቀድሞ አዲስ *መደበኛ ክፍፍል* ይፈጥርልናል፤ ከዚያም በውስጡ የሚቀመጠውን *ስውር ክፍፍል* ለመፍጠር ያግዛል። 

በዚህ ምሳሌ አስቀድመን *መደበኛ ክፍፍል* ፈጥረን ስንጠቀም እንደቆየን ታሳቢ በማድረግ *ቀጥተኛ መንገድን (Direct mode)* እንጠቀማለን። 


**ማስታወሻ**፦ ሒደቱን *መደበኛ ክፍፍል* በመፍጠር ለመጀመር ከፈለግን በክፍል [**2.2 መደበኛ ክፍፍል (Volume) ስለመፍጠር**](/am/truecrypt_standardvolumes#2.2) የተዘረዘረውን ሒደት መድገም ይኖርብናል።

**ደረጃ 6**፦ ቀጥተኛ መንገድ (Direct Mode) የሚለውን  **መምረጥ**፤ ከዚያም ይህንን  ![](/sbox/screen/truecrypt-en/05.png) **በመንካት/ክሊክ**  የትሩክሪፕት ክፍሉን የተቀመጠበትን ቦታ  የምናገኝበትን *TrueCrypt Volume Creation - Volume Location* መስኮት መክፈት።

**ማስታወሻ**፤ *መደበኛ ክፍፍሉን* ከመምረጣችን በፊት አለመከፈቱን (unmounted) ማረጋገጥ ያስፈልጋል። 


**ደረጃ 7**፦ በስእል 3 የሚታየው ገጽ ለመክፈት ይህንን ![](/sbox/screen/truecrypt-en/17.png) ማዘዣ **መንካት/ክሊክ**፤

![](/sbox/screen/truecrypt-en/29.png)

*ስእል 3፤ የትሩክሪፕት ክፍፍል መፍጠሪያ - የትሩክሪፕት ክፍፍል መምረጫ መስኮት*


**ደረጃ 8**፤ *ስእል 3* ላይ እንደሚታየው *በትሩክሪፕት ክፍፍል* መፈለጊያው በመጠቀም ክፍፍሉን ፈልጎ ማግኘት።

**ደረጃ 9**፦ ይህንን ![](/sbox/screen/truecrypt-en/30.png) ማዘዣ **በመንካት/ክሊክ** ወደ ትሩክሪፕት የክፍፍል መፍጠሪያ መመለስ።

**ደረጃ 10**፦ *Enter password* የሚለውን የይለፍ ቃል ማስገቢያው መስኮት ለመክፈት ይህንን ![](/sbox/screen/truecrypt-en/05.png) ማዘዣ **መንካት/ክሊክ**።

**ደረጃ 11**፦ *መደበኛ ክፍፍል (Standard Volume)* ለመፍጠር የተገለገልንበትን የይለፍ ቃል በመጻፊያ ሰሌዳው ላይ በመተየብ የሚከተለውን መስኮት መክፈት። 

![](/sbox/screen/truecrypt-en/46.png)

*ስእል 4፤ የትሩክሪፕት ክፍፍል መፍጠሪያ - የስውር ክፍፍል መረጃ መስጫ መስኮት*


**ደረጃ 12**፦ መልዕክቱን በአግባቡ ከተረዳን በኋላ የስውር ክፍፍል ኢንክሪፕሽን ማስመረጫ መስኮቱን (*Hidden Volume Encryptions Options*) ለመክፈት ይህንን ![](/sbox/screen/truecrypt-en/05.png) ማዘዣ **መንካት/ክሊክ** ።

**ማስታወሻ**፦ *Encryption Algorithm* እና *Hash Algorithm* የተባሉትን *የስውር ክፍፍል* አማራጮች በነበሩበት እንዳሉ መተው።  


**ደረጃ 13**፦ ይህንን  ![](/sbox/screen/truecrypt-en/05.png) ማዘዣ **በመንካት/ክሊክ**  የሚከተለውን መስኮት መክፈት፤

![](/sbox/screen/truecrypt-en/41.png)

*ስእል 5፤ የትሩክሪፕት ክፍፍል መፍጠሪያ - የስውር ክፍፍል መጠን ማሳያ መስኮት*


ቀጥሎ *የስውር ክፍፍሉን* መጠን እንድንገልጽ እንጠየቃለን።

**ማስታወሻ**፦ የምናጠራቅመውን ዶክመንት ዓይነት፣ ይዘት እና ምጣኔ አስቀድሞ መገመት ይጠቅማል። በዚህ ወቅት *ለመደበኛ ክፍፍል (Standard Volume)* በቂ ቦታ መተው ያስፈልጋል። ማጠራቀሚያው የሚይዘውን ከፍተኛ መጠን በሙል *ለስውር ክፍፍሉ (Hidden Volume)*  ከተሰጠው፣ በቀዳሚውና በዋናው *መደበኛ ክፍፍል (Standard Volume)* ውስጥ ተጨማሪ ፋይል ለማስቀመጥ የሚያስችል ክፍት ቦታ አናገኝም።*

ለምሳሌ በልኬት የተቀመጠው *የመደበኛ ክፍፍል (Standard Volume)* የመያዝ አቅም 10 ሜጋባይትስ ቢሆን እና *ስውር ክፍፍል (Hidden Volume)* ደግሞ 5 ሜጋባይትስ ምጣኔ (ከላይ በ*ስእል 6* እንደተጠቀሰው) ቢሰላለት በስተመጨረሻም እያንዳንዳቸው 5 ሜጋባይትስ መጠን ያላቸው ሁለት ክፍፍሎች (አንድ ስውር ክፍፍል እና አንድ መደበኛ ክፍፍል) ይኖራሉ ማለት ነው።  
 
*በመደበኛ ክፍፍሉ* ውስጥ የምናስቀምጠው መረጃ ቀደሞ ከተመጠነው 5 ሜጋባይትስ አለመብለጡን እርግጠኛ መሆን አለብን። ምክንያቱም **የትሩክሪፕት** ፕሮግራም *ስውር ክፍፍል* መኖሩን ሊያረጋግጥ ስለማይቻለው ቀድሞ በተቀመጠ መረጃ/ፋይል ላይ ደርቦ ሊጽፍበት ይችላል። በስውር ክፍፍል ውስጥ አስቀድሞ ከተተመነው ምጣኔ በላይ ለማስቀመጥ መሞከር ሁሉንም መረጃዎች ሊያሳጣን ይችላል። 

**ደረጃ 14**፦ *በስእል 6* እንደሚታየው የምንፈልገውን የስውር ክፍፍል መጠን በአንጻሩ በሚገኘው መጻፊያ ሳጥን ውስጥ መተየብ።  

**ደረጃ 15**፦ ወደ ቀጣዩ ደረጃ ለመሔድ ይህንን ![](/sbox/screen/truecrypt-en/05.png) ማዘዣ **በመንካት/ክሊክ** የሚከተለውን *የስውር ክፍፍሉን የይለፍ ቃል (Hidden Volume Password)* መስኮት መክፈት።


ለመደበኛው እና ለስውር ክፍልፍሎች  **የተለያየ** የይለፍ ቃል መጠቀም ይኖርብናል። በድጋሚ ለማስታወስም የይለፍ ቃሉን ረጅምና በግምት የማይደረስበት ማድረግ መረሳት የለበትም። አስተማማኝ የይለፍ ቃል ስለመፍጠር የሚያወሳውን [**የኪፓስ**](http://securityinabox.org/am/keepass) ምእራፍ መመልከት ጠቃሚ ነው። 

**ጥቆማ**፦ ምናልባት **በትሩክሪፕት** ክፍፍሎች ያስቀመጥናቸውን ፋይሎች ዝርዝር እንድናሳይ የሚያስገድድ ሁኔታ ሊፈጠር እንደሚችል የምንሰጋ ከሆነ *ለመደበኛ ክፍፍሉ (standard volume)* የምንጠቀምበትን የይለፍ ቃል **በኪፓስ** ውስጥ ማስቀመጥ ይመከራል። *ለስውር ክፍፍሉ (hidden volume)* ደግሞ በቃላችን የምናስታውሰው ውስብስብ እና በግምት ሊገኝ የማይችል ሌላ የይለፍ ቃል መፍጠር እጅግ ጠቃሚ ነው። ይህም *ስውር ክፍፍሉ* መኖሩን ሊጠቁሙ የሚችሉ ዱካዎችን በሙሉ እስካጠፋን ድረስ ክፍፍሉ እንዳይደስበት ያደርግልናል።
 
**ደረጃ 16**፦ የይለፍ ቃል መፍጠር ከዚያም ለዚሁ በተዘጋጀው ቦታ ሁለት ጊዜ መተየብ፤ ቀጥሎም  ይህንን ![](/sbox/screen/truecrypt-en/05.png) ማዘዣ **በመንካት/ክሊክ** የሚከተለውን ገጽ መክፈት፤

![](/sbox/screen/truecrypt-en/42.png)

*ስእል 6: የትሩክሪፕት ክፍፍል መፍጠሪያ - የስውር ክፍፍል መፍጠሪያ ማሳያ*

መደበኛዎቹን (default) የፋይል አሠራሮች *File System* እና *Cluster* ምርጫዎች ባሉበት ሥፍራ መተው። 


**ደረጃ 17**፦ የኢንክሪፕሽኑን ጥንካሬ (Cryptographic strength) ለመጨመር መዳፊትን (Mouse) በተከፈተው መስኮት ላይ መላልሶና በፍጥነት **ማንቀሳቀስ (Move)**። ከዚያም ይህንን ![](/sbox/screen/truecrypt-en/25.png) ማዘዣ **በመንካት/ክሊክ** ስውሩን ክፍፍልሉን መፍጠር (ፎርማት ማድረግ)።

*ስውሩ ክፍፍሉ ፎርማት ከተደረገ በኋላ የሚቀጥለው መስኮት ይታያል።* 

![](/sbox/screen/truecrypt-en/43.png)

*ስእል 7፤ የትሩክሪፕት ክፍፍል መፍጠሪያ መልእክት ማሳያ መስኮት*


**ማስታወሻ**፦ *ስእል 8* ስውር ክፍፍል (hidden volume) በተሳካ ሁኔታ መፍጠራችንን ያረጋግጣል፤ በተጨማሪም በመደበኛ ክፍፍል ውስጥ ፋይል ስናስቀምጥ፣ በስውር ክፍፍል (standard volume) ውስጥ በተቀመጠ ፋይል ላይ ተደርቦ ሊጻፍበት የሚችለበተ አደጋ መኖሩንም ያስታውሳል። 

**ደረጃ 18**፦ ይህንን ![](/sbox/screen/truecrypt-en/27.png) ማዘዣ **በመንካት/ክሊክ** የተሰወረ ክፍፍል መፈጠሩን (*Hidden Volume Created*) የሚያሳየው መስኮትን መክፈት። ከዚያም ይህንን ![](/sbox/screen/truecrypt-en/28.png) ማዘዣ **በመንካት/ክሊክ** ወደ **ትሩክሪፕት** ዋና ገጽ መመለስ። 

በመጨረሻም ስውር ክፍፍሉ (hidden volume) በመደበኛው ክፍፍል (standard volume) ውስጥ ተፈጥሯል። ከዚህ በኋላ በስውር ክፍፍል ውስጥ ፋይሎችን ማስቀመጥ እንችላለን። ይህ ማለት የመደበኛውን ክፍፍል የይለፍ ቃል የያዘ ተጠቃሚ እንኳ በተሰወረው ክፍፍል ውስጥ የተቀመጡ ፋይሎችን በቀጥታ ሊያገኛቸው አይችልም ማለት ነው። 


<a name="5.2"></a>
## 5.2 ስውር ክፍፍል (Hidden Volume) ስለመክፈት (Mount) ##

  
*ስውር ክፍፍልን* ለመክፈትና በውስጡ ያስቀመጥናቸውን ፋይሎች ለማግኘት የምንሔድበት መንገድ *ከመደበኛ ክፍፍል* ጋር ተመሳሳይነት አለው። ልዩነቱ *ለስውር ክፍፍል* የተፈጠረውን የይለፍ ቃል መጠቀሙ ላይ ብቻ ነው።

*ስውር ክፍፍልን*  *ለመክፈት (mount)* የሚከተሉት ቅደም ተከተሎች መከተል ያስፈልጋል፤

**ደረጃ 1**፦ በትሩክሪፕት መስኮት ተዘርዝረው ከሚታዩት ድራይቮች (drive) መካከል አንዱን **መምረጥ** (በዚህ ምሳሌ ድራይቭ *K* ተመርጦ ይታያል)።

![](/sbox/screen/truecrypt-en/44.png)

*ስእል 8፤ በትሩክሪፕት ክፍፍል መስኮት አንድ የመክፈቻ (mount) ድራይቭ ተመርጦ*

**ደረጃ 2**፦ *Select a TrueCrypt Volume* የሚለውን የትሩክሪፕት ክፍፍል መምረጫ መስኮት ለመክፈት  ይህንን ![](/sbox/screen/truecrypt-en/17.png) ማዘዣ **መንካት/ክሊክ**፤  

**ደረጃ 3**፦ ወደምንፈልገው የትሩክሪፕት ክፍፍል ፋይል መሄድና **መምረጥ** (ይህ ፋይል ከመደበኛው ክፍፍላችን ጋር ተመሳሳይ ነው) 

**ደረጃ 4**፦ ይህንን ![](/sbox/screen/truecrypt-en/30.png) ማዘዣ **በመንካት/ክሊክ** ወደ **ትሩክሪፕት** ዋና መዘዣ መስኮት መመለስ።

**ደረጃ 5**፦ በተከታዩ ስእል የሚታየውን የይለፍ ቃል ማስገቢያ መስኮት  *Enter Password for* ለመክፈት ይህንን ![](/sbox/screen/truecrypt-en/31.png) ማዘዣ **መንካት/ክሊክ**፤

![](/sbox/screen/truecrypt-en/32.png)

*ስእል 9፤ የይለፍ ቃል ማስገቢያ መስኮት*

**ደረጃ 6**፦ ስውር ክፍፍሉን (hidden volume) ስንፈጥር የተጠቀምንበትን የይለፍ ቃል በባዶው ቦታ ላይ **መተየብ**፤ ከዚያም ይህንን ![](/sbox/screen/truecrypt-en/33.png) ማዘዣ **መንካት/ክሊክ**።

በዚህ ጊዜ *ስውር ክፍፍሉ (hidden volume)* እዚህ በስእሉ እንደሚከተለው ይከፈታል (mounted)፤

![](/sbox/screen/truecrypt-en/45.png)

*ስእል 10፤ ዋናውን የትሩክሪፕት መስኮት አዲስ የተከፈተውን ስውር ክፍፍል ያሳያል*

**ደረጃ 7**፦ ከላይ የሚታየውን መግቢያ  **በእጥፍ-ንኬት (Double click)** መክፈት ወይም  *በMy Computer*  መስኮት በኩል ፋይሉን መክፈት። 



<a name="5.3"></a>
## 5.3 ስውር ዲስክን (Hidden Disk) ደኅንነቱ በተጠበቀ መልኩ ስለመጠቀም ##
 

የስውር ዲስክ አገልግሎት(hidden disk feature) ዋና ዓላማ ኢንክሪፕት የተደረጉ ፋይሎችን ለመግለጥ ወይም ለመስጠት በምንገደድበት ሁኔታ ውስጥ ብንወድቅ፣ ያስገደደን አካል በትሩክሪፕት ውስጥ ያስቀመጥነውን ሁሉ የሰጠነው እንዲመስለው በማድረግ በጣም ስሱ የሆኑት ግን መኖራቸው እንኳን እንዳይታወቅ አድርጎ መጠበቅ ነው። ስውር ክፍፍል ዳታውን ከመጠበቅ ባሻገርም የራስንም ሆነ የባልደረቦችን ደኅንነት አደጋ ላይ ከመውደቅ ይታደጋቸዋል። ይህ ብልሃት የተሳካ እንዲሆን ከተፈለገ ፋይሎቹን እንድንገልጥ የሚያስገድደ አካል በሚመለከተው ነገር ረክቶ እንዲያምነን በሚያደርግ መልኩ ማስቀመጥ ይኖርብናል። 
ይህንን ለማድረግም የሚከተሉትን ሐሳቦች ተግባራዊ ማድረግ ያስፈልጋል፤ 

- ምስጢራዊ ቢሆኑም ለአደጋ የማያጋልጡንን ፋይሎች መርጦ በመደበኛ ክፍፍሉ (standard volume) ውስጥ ማስቀመጥ። ስንገደድ ገልጠን የምናሳየው ይህኑኑ በመደበኛ ክፍፍሉ ያስቀመጥነውን ፋይል ይሆናል። በዚህ በመደበኛው ክፍፍል የምናስቀምጣቸው ፋይሎች ኢንክሪፕት ተደርጎ ለመቀመጥ የሚያበቃ ስሱነት እንዳላቸው የሚታመኑ መሆን አለባቸው።  

- መረጃችን አስገድዶ ለመውሰድ የሚሞክረው ሰው ስለ ስውር ክፍልፋዮች (hidden volumes) እውቀት ሊኖረው እንደሚችል መጠርጠር አለብን። ይሁንና **ትሩክሪፕትን** በትክክል የምንጠቀም ከሆነ ጠያቂው አካል ስውር ክፍልፍሎች ስለመኖራቸው ላይደርስበት ይችላል፤ ይህም የተደበቀውን መረጃ ለመካድ አሳማኝ ይሆናል። 

- በመደበኛ ክፍፍል ውስጥ የሚገኙ መረጃዎችን በየሳምንቱ መከለስ/ማሻሻል (Update) ያስፈልጋል። እንዲህ ካደረግን ፋይሎቹን በርግጥ በቅርብ እንደተጠቀምንባቸው ለማስረዳትና ለማሳመን ይጠቅመናል። 

ምንግዜም **የትሩክሪፕት** ክፍፍልን ስንከፍት (mount) *Protect hidden volume against damage caused by writing to outer volume* የሚለውን የመከላከያ አማራጭ መምረጥ ይቻላል። ይህ አገልግሎት በስውር ክፍፍል (hidden volume) ውስጥ ኢንክርፕት አድርግን ያስቀመጥነውን ፋይል ሳያጠፋ ወይም ደርቦ የመጻፍ አደጋ ሳያስከትል፣ በመደበኛው ክፍፍል (standard volume) ውስጥ አዳዲስ የማሳሳቻ ('decoy') ፋይሎችን ለመጨመር ያስችለናል። በድንገት ከሚከሰት ስረዛ ወይም በፋይል ላይ ድጋሜ ከመጻፍ በመታደግ አዳዲስ ፋይሎች ('decoy') በመደበኛ ክፍፍል ለማስቀመጥ ይረዳል። 

ቀደም ሲል እንደተገለጸው ከመደበኛ ክፍፍል የመያዝ አቅም (ምጣኔ) የሚበልጥ መጠን ያለው ፋይል ለማስቀመጥ መሞከር በስውር ክፍፍል ውስጥ ያከማቸነውን ፋይል ሊያጠፋብን ይችላል። **የትሩክሪፕት* ክፍፍላችንን *እንድንከፍት በምንገደድበት* ወቅት *Protect hidden volume* የሚለውን አገልግሎት በፍጹም **መምረጥ የለብንም**።  ምክንያቱም ይህ አግለግሎት ወዲያውኑ **የስውር ክፍፍሉን** የይለፍ ቃል ስለሚጠይቅ መኖሩ እንዳይታወቅ የምንፈልገው ስውር ክፍፍል እንዳለ ይጠቁምብናል። ይሁናን በመደበኛው ክፍፍል ውስጥ የምናስቀምጣቸውን መሳይ/ማሳሳቻ (decoy) ፋይሎች ለማሻሻል በምንፈልግበት ጊዜ ይህንን ምርጫ *ሁልግዜ* መምረጣችንን ማረጋገጥ አለብን።

የተሰወሩ ክፍፍሎችን ለመጠበቅ የሚያስችለውን *Protect hidden volume* የተባለውን አገልግሎት በትክክል ለመጠቀም የሚከተለውን ቅደም ተከተል መተግበር፤

**ደረጃ 1**፦ ከላይ *በስእል 9* እንደሚታየው የይለፍ ቃላቻንን እንድናስገባ በሚጠይቀን *Enter Password* መስኮት ላይ  የሚገኘውን ይህንን ![](/sbox/screen/truecrypt-en/47.png) ምልክት **መንካት/ክሊክ**።  ይህም የመክፈቻ አማራጮች የሚገኙበትን የ*Mount Options* መስኮት እንደሚከተለው ይከፍታል።

![](/sbox/screen/truecrypt-en/48.png)

*ስእል 11፤ የ Mount Options መስኮት*

**ደረጃ 2**፦ *Protect hidden volume against damage caused by writing to outer volume* የሚለውን መምረጥ።

**ደረጃ 3**፦ የስውር ክፍልፋዩን የይለፍ ቃላችንን **መተየብ/ማስገባት**፤ በማስከተል  ይህንን ![](/sbox/screen/truecrypt-en/33.png) ማዘዣ **መንካት/ክሊክ**

**ደረጃ 4**፦ መደበኛ ክፍፍሉን ለመክፈት ይህንን ![](/sbox/screen/truecrypt-en/31.png) ማዘዣ  **መንካት/ክሊክ**። የመደበኛ ክፍፍል (standard volume) ፋይሉን በትክክል ከከፈትን በኋላ፣ ስውር ክፍፍሉን (hidden volume) ለአደጋ ሳናጋልጥ አዳዲስ መሳይ/ማሳሳቻ (decoy) ፋይሎችን በመደበኛ ክፍፍሉ ውስጥ መጨመር ይቻላል።

**ደረጃ 5**፦ በመጨረሻ መደበኛ ክፍፍሉን (standard volume) ለመዝጋትና ለመውጣት (dismount)  ይህንን  ![](/sbox/screen/truecrypt-en/51.png) ማዘዣ **መንካት/ክሊክ**።  

**ማስታወሻ**፦ ይህንን ማድረግ የሚያስፈልገን በመደበኛ ክፍፍል ውስጥ ያሉትን ፋይሎች ለማሻሻል (updat) ስንፈልግ ብቻ ነው።  መደበኛ ክፍፍሉን ለሌላ አካል ለማሳየት በምንገደድበት ጊዜ *Protect hidden volume* የሚለውን አማራጭ/አገልግሎት መጠቀም የለብንም።

