

---

lang: am
community: guide
type: tactics
legacy: True
child: True
weight: 4
depth: 3
title: Basic functions, trackability and anonymity

---

በስልካችን ጥሪ ለማድረግ ወይም ለመቀበል፣ ወይም ስልካችን አንዳች አይነት ግንኙነት ለማድረግ ሲፈልግ በአቅራቢያችን የሚገኙት የሲግናል ማማዎች (signal towers) ለስልካችን ምልክት ይሰጡታል። በእነዚህ ማንቂያዎች እና ግንኙነቶች አማካይነት የኔትወርኩ አገልግሎት ሰጪ ሞባይል ስልካችን በየትኛው ጊዜ  የት ቦታ እንዳለ በትክክል ለማወቅ ይችላል።

<div class="background" markdown=1>
**እሸቱ**፦ ስለሞባይል ስልኬ ሌላ ላውቀው የሚገባኝ ነገር አለ?

**ሳሙኤል**፦ ይኖራል፤ ነገር ግን እየተከታተሉህ እንደሆነ እርግጠኛ በመሆንህ ላይ የተመሠረተ ነው

**እሸቱ**፦ የሚከታተሉኝ አይመስለኝም። ለመሆኑ ሊከታተሉኝ ይችላሉ?

**ሳሙኤል**፦ የትኛው ስልክ ያንተ እንደሆነ ካወቁ፣ ቴክኒሻኖቹ የኔትወርክ ትራፊኩን እንደልብ ማየት ከቻሉ እና ስልክህ ክፍት ከሆነ በትክክል ሊከታተሉህ ይችላሉ። 

**እሸቱ**፦ እርሱ እንኳን ሊሆን አይችልም፤ ምክንያቱም እኔ ወደ ስብሰባው ስሔድ በስልኬ አልደውልምና ነው።

**ሳሙኤል**፦ መደወል አለመደወልህ ለውጥ አያመጣም። ስልክህ አብሮህ እስካለ እና ቻርጅ ተደርጎ ለአገልግሎት ዝግጁ እስከሆነ ድረስ  በአቅራቢያህ የሚገኙት የሲግናል ማማዎች ያውቁታል፣ ለኔትወርኩም መረጃውን ያስተላልፋሉ። ይህ መደበኛ አሠራራቸው ነው። ስለዚህም ምንግዜም ቢሆን በአቅራቢያ በሚገኘው የሲግናል ማማ አካባቢ እንዳለህ ማወቅ ይቻላል።

**እሸቱ**፦ ስለዚህ እዚያ እስክደርስ ድረስ ስልኩን ማጥፋት አለብኝ ማለት ነው።

**ሳሙኤል**፦ በጣም የተሻለው አማራጭ ጭራሽ ስልኩን ይዞ አለመሔድ ነው። ይህ ካልተቻለ ደግሞ ስልኩን ማጥፋት እና ባትሪውን ማውጣት ይኖርብሃል። ጉዳይህን ጨርሰህ እስክትመለስም ስልኩን መክፈት የለብህም።

**እሸቱ**፦ ስልኩን ማጥፋት በቂ አይደለም ማለትህ ነው?

**ሳሙኤል**፦ እርግጠኛ መሆን ከፈለክ ባትሪውን ማውጣት አለብህ። ለምን እንደሆነ ልንገርህ፤ ስልክ የመረጃ ማስተላለፊያ መሣሪያ (transmission device) ነው። ባትሪው እስካለ ድረስ የሆነ ሰው በሆነ መንገድ አንተ ሳታውቀው ስልኩን ሊከፍትው/ሊያበራው የሚችልበት አነስተኛ እድል አለ።
</div>


**ማንነትን መደበቅ**

ስሱ የስልክ ንግግሮችን የሚያደርጉ ወይም ስሱ አጭር መልእክቶችን የሚለዋወጡ ሰዎች ቀደም ሲል የተብራራውን የሞባይል ስልኮች ለክትትል የመጋለጥ ጉዳይ ሊያስታውሱ ይገባል። የሚከተሉትን የጥንቃቄ እርምጃዎች መከተሉ አይከፋም፤

- ጥሪዎችህን በተቻለ መጠን ከተለያየ ቦታ አድርግ፤ አንተ ትገኝበታለህ ተብለው የማይታሰቡ ቦታዎችን ምረጥ፤
- ወደ መረጥከው ቦታ ከመንቀሳቀስህ በፊት ስልክህን አጥፋ፣ ባትሪውን አውጣ። በቦታው ደርሰህ ጥሪውን ካደረክ በኋላ በተመሳሳይ መንገድ ስልክህን አጥፍተህ ባትሪውን አውጣው። ይህን በመደበኛነት መተግበር ቻልክ ማለት ኔትወርኩ እንቅስቃሴህን እንዳይከታተል አደረከው ማለት ነው፤
- በተቻለ መጠን ስልክህንና [ሲም ካርዱን (SIM card)](/am/glossary#SIM_card)  ቶሎ ቶሎ ቀይር። ከሌሎች ሰዎች ጋራ ተለዋወጠው ወይም ባገለገሉ እቃዎች ገበያ ሽጠህ ሌላ ግዛ፤
- በስምህ ያልተመዘገበ፣ የቅድመ ክፍያ ሲም ካርድ ተጠቀም፤
- የክሬዲት ካርድ ተጠቃሚ ከሆንክ፣ ለስልክም ይሁን ለሲም ካርድ በክሬዲት ካርድህ አትክፈል። ይህ ክፍያ በአንተ እና በገዛኸው ነገር መካከል ግንኙነት መኖሩን ይመዘግባልና።


<div class="background" markdown=1>
**እሸቱ**፦ ስልኬ የት ቦታ እንደሆንኩ ከሲግናል ማማዎቹ ጋራ መረጃ እንደሚለዋወጥ ነግረኸኛል። ስልኩ ተዘግቶም ቢሆን ይህ ሊቀጥል እንደሚችል ነው እያስጠነቀከኝ ያለኸው።

**ሳሙኤል**፦ ከዛም የባሰ ይኖራል

**እሸቱ**፦ እንዴት ማለት?

**ሳሙኤል**፦ ስልክህ ላይ ሳታውቀው የሚጫን ፕሮግራም አለ፤ ፕሮግራሙ አንተ ሳታውቀው ስልክህን ከርቀት እንዲያበሩት፣ ከፈለጉም ከአንተ ቁጥር ወደ ሌላ ስልክ ጥሪ እንዲያደርጉ ያስችላቸዋል ይባላል። ስለዚህ አንተ ስብሰባህን ስትጀምር ስልክህ እንደ ድምጽ መቅረጫ እና ማስተላለፊያ መሣሪያ ሆኖ ያገለግላቸዋል ማለት ነው።

**እሸቱ**፦ እንዴ?! ይህማ ሊሆን አይችልም!

**ሳሙኤል**፦ ከቴክኖሎጂው መራቀቅ አኳያ ካየኸው ይኼን ማድረግ ቀላል ነው። ደግነቱ ግን ባትሪውን ካወጣኸው ይህ ሁሉ ሊሠራ አይችልም። ምናልባት ይህ ወጥመድ ቢገጥምህ እንኳን ባትሪውን በማውጣት ታመልጣለህ።

**እሸቱ**፦  እንዲህስ ከሆነ ስልኩን ትቶ መሔዱ የተሻለ ነው። ግን እንዲህ ከሆነ ስልኩን ከነጭራሹ መጠቀም ሳላቆም አልቀርም።

**ሳሙኤል**፦ ተው እንጂ፣ እንደዛማ አይደለም። አዳዲስ ነገሮች ሲመጡ መደንገጥ ሳይሆን በተሻለ ጥበብ የምንጠቀምበትን መንገድ ማወቅ ነው ያለብን። ሞባይልም እንደዚያው ነው፤ ጥቅማቸውን እና አደጋቸውን በደንብ ከተረዳን አስፈላጊው ጥንቃቄ በመውሰድ ልንጠቀምባቸው እንችላለን።  
</div>


**የስልክ ንግግሮችን ጣልቃ ገብቶ ማዳመጥ (ጆሮ መጥባት)**

ሞባይል ስልኮች እኛ ሳናውቀው በአካባቢያቸው ያለውን ድምጽ ሊቀዱና ሊያስተላልፉ የሚችሉበት እድል አለ። አንዳንድ ስልኮች እንዲያውም እኛ ያጠፋናቸው መስሎን ከርቀት ሊበሩ/ሊከፈቱ እና ይህንን ድምፅ የማስተላለፍ ሥራቸውን ሊቀጥሉ ይችላሉ። 
- በሚገባ የማናምናቸው ሰዎች ስልካችንን ለተወሰነ ደቂቃም ቢሆን እንዲይዙ መፍቀድ የለብንም። የስለላ ሶፍትዌሮችን ወደ ስልኮች ለመጫን በጣም የተለመደው መንገድ ይህ የጥቂት ደቂቃዎች እድል ማግኘት ነው።
- እጅግ አስፈላጊ እና ግላዊ ስብሰባዎችን በምናደርግ ጊዜ ስልኮቻችንን ማጥፋት እና ባትሪ መንቀል አስፈላጊ ነው። ስልኩን ሌላ ቦታ ትቶ መሔድ አስተማማኝ ከሆነ ከነጭራሹ አለማምጣት ይመረጣል።
- አብረናቸው የምንሠራ እንዲሁም የምንገናኛቸውን ሰዎች ተመሳሳይ የጥንቃቄ እርምጃ እንዲወስዱ ማድረግ የግድ ነው።
- ሕዝብ በሚሰበሰብባቸው አካባቢዎች በስልክ ስሱ ጉዳዮችን መነጋገር ለተለመደው የስለላ (የጆሮ መጥባት) ስልት ሊያጋልጠን እንደሚችል አለመዘንጋት ነው፤ አልፎም ስልካችንን  መስረቅ ለሚፈልጉ እድል ሊሰጥ ይችላል።


**የስልክ ጥሪዎችን መጥለፍ**

በሞባይል ስልክ ኔትወርክ የሚያልፉ የድምጽ እና የጽሑፍ መልእክቶችን ኢንክሪፕት/ስውር ማድረግ በአንጻራዊነት ደካማ ነው። በስልኩ አቅራቢያ ከሆኑ የድምጽና የጽሑፍ መልእክቶችን ለመጥለፍ የሚያስችሉ፣ ሦስተኛ ወገኖች በርካሽ ዋጋ ሊያገኙዋቸው የሚችሉ ዘዴዎች/መሣሪያዎች አሉ። የሞባይል አገልግሎት ሰጪዎች የምናደርጋቸውን ግንኙነቶች በሙሉ ማግኘት እንደሚችሉ በተደጋጋሚ ጠቅሰናል። አሁን ያለው የስልክ ጥሪዎችን ኢንክሪፕት ለማድረግና አገልግሎት ሲጪዎቹ ንግግሮቻችንን እንዳያዳምጡ የሚያደርገው ቴክኖሎጂ ውስብስብና ብዙ ወጪ የሚጠይቅ ነው፤ ነገር ግን በቅርቡ ቴክኖሎጂው ተሻሽሎ በርካሽ እንደሚቀርቡ ይጠበቃል። አሁን ኢንክሪፕሽን መጠቀም ከፈለግን መጀመሪያ አፕሊኬሽኑን በስልካችን ላይ መጫን አለብን፤ በተመሳሳይም በስልክ ልናነጋግረው የፈለግነው ሰውም በተመሳሳይ የኢንክሪፕሽን አፕሊኬሽኑን መጫን ይኖርበታል። ከዚያ ኢንክሪፕት የተደረጉ ጥሪዎችን እና/ወይም የጽሑፍ መልእክቶችን ለመለዋወጥ ልንጠቀምበት እንችላለን። ይህ የኢንክሪፕሽን ሶፍትዌር የሚሠራው “ስማርት ፎን” በሚባሉት የቅርብ ጊዜ ሞዴል ስልኮች ላይ ብቻ ነው።

በስካይፕ እና በስልክ መካከል የሚደረጉ ንግግሮች ኢንክሪፕት የሆኑ አይደሉም፤ ምክንያቱም ኢንክሪፕት የተደረገው መልእክት ወደ ሞባይል ኔትወርክ ሲገባ ስለሚለወጥ ነው፣ ኔትወርኩ ኢንክሪፕት የተደረገ ንግግርን አይቀበልም። 


