

---

lang: am
community: guide
type: tactics
legacy: True
child: True
weight: 3
depth: 3
title: Best practices for phone security 

---

እንደማንኛውም መሰል መሣሪያ፣ የሞባይል ስልክ ደኅንነት ጥበቃ የመጀመሪያ እርምጃ የስልኩን እና [የሲም ካርዱን (SIM card)](/am/glossary#SIM_card)  አካላዊ ደኅንነት ማለትም እንዳይሰረቅ ወይም እንዳይጎዳ መጠበቅ ነው። 

- ስልኮቻችንን ምንግዜም ከእኛ አንለያቸው፤ የትም ቦታ ቢሆን ትተናቸው አንሒድ። ስልክን በየአደባባዩ “እዩልኝ” ማለትም የሚመከር አይደለም።

- የስልካችንን የምሥጢር መቆለፊያ ወይም ፒን ቁጥር (Personal Identification Numbers-PINs) ሁልጊዜም መጠቀም፤ የይለፍ ቃሉንም ለማንም አለማሳወቅ የጠንቃቃነት ምልክት ነው። ፋብሪካው የሚያስቀምጠውን “የተለመደ” ምርጫ (default factory settings) መቀየር ያስፈልጋል።

- በሲም እና በሜሞሪ ካርዶች፣ በባትሪ እና በስልኩ በራሱ ላይ ሌሎች ብዙም የማያስተውሉት እኛ ግን በደንብ የምንለየው አካላዊ ምልክት ማድረግም የሚመከር ነው። ይህም ላያቸው ላይ መጻፍ፣ የሚለጠፍ ነገር ማድረግ፣ በቀጥታ የማይታዩ መጻፊያዎችን መጠቀም ወዘተ ሊሆን ይችላል። በስልኩ ማእዘን/ማእዘኖች ላይ ፕላስተር ወይም መሰል ነገር መለጠፍ/ማጣበቅም ይቻላል፤ የስልኩን ውስጥ ለመክፈት ወይም ለመቀየር ሙከራ ቢደረግ እነዚህ የተለጠፉ ነገሮች ተዛብተው ስለምናገኛቸው ፍንጭ ሊሰጡን ይችላሉ።

- በስልኩ በራሱ ላይ፣ በሲም ካርዱ እና በሜሞሪ ካርዱ ላይ ያጠራቀምናቸውን መረጃዎች ምንነት ለይቶ ማወቅም አስፈላጊ ነው። ስሱ መረጃዎችን ስልኩ ላይ ማስቀመጥ የለብንም። ስሱ መረጃዎቸን በቋሚነት ማስቀመጥ ከፈለግን በሚነቀሉ ሜሞሪ ካርዶች ላይ ማድረግ ይመረጣል፤ አስፈላጊ ሲሆን እነዚህን ካርዶች ማጥፋት ቀላል ነው። በስልኩ ውስጣዊ ሜሞሪ ላይ እነዚህን መረጃዎች ማስቀመጥ አይመከርም።

- ሲም ካርዶችን እና በተጨማሪ የምንጠቀምባቸውን ሜሞሪ ካርዶች በጥንቃቄ መጠበቅ አለብን፤ ካርዶቹ የአጭር መልእክት ልውውጦችን ጨምሮ ስሱ መረጃዎችን ሊይዙ ይችላሉ። ለምሳሌ ስልኩን ለማሳደስ ስንሰጥ እነዚህን ካርዶች አውጥትን መያዝ አለብን።

- ስልክ ስንቀይር በስልኩ፣ በሲሙ እና በሜሞሪ ካርዶቹ ውስጥ መረጃ አለመተዋችንን ማረጋገጥ በጣም አስፈላጊ ነው። ስልኩ ወይም ካርዶቹ ተሰብረው ቢሆን እንኳን የያዙት መረጃ መልሶ ሊገኝ ስለሚችል መጠንቀቅ አለብን። ሲም ካርዶችን አደቃቆ መሰባበር አንድ መፍትሔ ነው። ስልኩን በስጦታም ይሁን በሽያጭ ለሌላ ሰው አሳልፈን የምንሰጠው ከሆነም መረጃዎቹን በሙሉ መደምሰሳችንን (delete) ማረጋገጥ ይኖርብናል።

- ለግዢም ሆነ ለእድሳት የምንመርጣቸው ሱቆች የሚታመኑ መሆናቸውን ማረጋገጥ ጠቃሚ ነው። ስልካችንን ከማንኛውም ሱቅ የምንገዛ ከሆነ ስልኩ አስቀድሞ የስለላ ሶፍትዌር ተገጥሞለት ሊሸጥልን ይችላል።

- በስልካችን ላይ ያለንን መረጃ መጠባበቂያ ቅጂ ወደ ኮምፒውተር መገልበጥ፤ ይህን መጠባበቂያ ክምችት አስተማማኝ በሆነ ሁኔታ መጠበቅ ተገቢ ነው። ስለዚህ በምእራፍ  [4. በኮምፒውተራችን ውስጥ ያሉ ስሱ መረጃዎችን እንዴት መጠበቅ ይቻላል?](/am/chapter-4) የተዘረዘረውን መመልከት ይቻላል። ይህ ክምችት ስልካችን ቢጠፋብን መረጃውንም አብረን እንዳናጣ ይረዳናል። በተጨማሪም መጠባበቂያ ክምችቱ ስልካችን ቢጠፋ ወይም ቢሰረቅ፣ ይዞብን የሄደውን መረጃ ምንነት ለማረጋገጥ ይረዳናል፤ ከዚህ በመነሣት አስፈላጊነው እርምጃ ለመውሰድ እንችላለን።

- ባለ 15 አሐዙ ዓለም አቀፍ የሞባይል መሣሪያ መለያ (International Mobile Equipment Identity-IMEI) ቁጥር ስልካችንን ለመለየት ሊረዳን ይችላል። በብዙ ስልኮች *#06# በማስገባት የስልኩን የመለያ ቁጥር ማግኘት ይቻላል። የባትሪያችንን ጀርባ በመመልከት፣ እንዲሁም የስልኩን ሴቲንግ (settings) በማየትም ስልካችንን ለመለየት እንችላለን። ይህን ቁጥር በሌላ ቦታ መዝግቦ መያዝ፣ ባስፈለገ ጊዜ ስልኩ የእኛ መሆኑን ለማረጋገጥ ሊጠቅመን ይችላል። 

- የስልክ ካምፓኒው/ቴሌ ስልኩን በስማችን እንዲመዘግበው ማድረግ ያለውን ጥቅምና ጉዳት አስቀድሞ ማሰብ ይመከራል። ስልኩ በስማችን ከተመዘገበ፣ ስልኩ ቢጠፋብን ሌሎች እንዳይጠቀሙበት ለማስጠፋት እንችላለን። ሆኖም ስልኩ በስማችን ተመዘገበ ማለት በስልኩ የምናደርገው ግንኙነት ሁሉ የእኛ መሆኑ በቀላሉ ይታወቃል ማለት ነው።

