

---

lang: am
community: guide
type: tactics
legacy: True
child: True
weight: 1
depth: 3
title: Mobile devices and security 

---

ተንቀሳቃሽ ስልኮቻችንን ስንጠቀም ራሳችንን፣ የምንገናኛቸውን ሰዎች እና በስልኩ ውስጥ የያዝነውን መረጃ ለመጠበቅ የሚያስችል በእውቀት ላይ የተመሠረተ ውሳኔ መስጠት አለብን። የተንቀሳቃሽ ስልኮች ኔትወርክ እና መሠረታዊ መዋቅር በተጠቃሚዎች የመረጃ ደኅንነት እና ምሥጢራዊነት ላይ ጉልህ አሉታዊ ተጽእኖ ያስከትላል።
 
- የሞባይል ኔትወርኮች ለትርፍ በሚሠሩ ድርጅቶች የሚዘረጉ ናቸው፤ በአንዳንድ አገሮች እነዚህ ድርጅቶች በመንግሥት ሞኖፖሊ የተያዙ ሊሆኑ ይችላሉ። እነዚህ ድርጅቶች ወይም መንግሥት የተጠቃሚዎችን መረጃና ግንኙነት ለማወቅ፣ ጥሪዎቻቸውንና የጽሑፍ መልክእቶቻቸውን ለመጥለፍ፣ እንዲሁም የሞባይል ስልኮቹ ያሉበትን ቦታ ለመከታተል የሚችሉበት ያልተገደበ አቅም አላቸው። 

- የሞባይል ስልኮች የሚሠሩበት “ኦፕሬቲንግ ሲስተም” ከተለያዩ ኔትወርኮች ጋራ ተግባብቶ እንዲሠራ በራሳቸው በስልክ አምራቾቹ የተነደፈ (ዲዛይን የተደረገ) ነው። በውጤቱም የስልኮቹ ኦፕሬቲንግ ሲስተም አገልግሎት ሰጪዎቹ ማንኛውንም ስልክ ወይም መሰል መሣሪያ (device) በቀላሉ እንዲቆጣጠሩት (monitoring) የሚያስችላቸው የተደበቁ አሠራሮች/አገልግሎቶች ሊኖረው ይችላል። 

- ባለፉት ጥቂት ዓመታት ተንቀሳቃሽ ስልኮች የሚሰጡት አገልግሎት ብዛት እየጨመረ ነው። ዘመናዊ ሞባይል ስልኮች ከኢንተርኔት ጋራ መገናኘት የሚችሉ፣ የስልክ አገልግሎቶችን የሚሰጡ አነስተኛ ተንቀሳቃሽ ኮምፒውተሮች ሆነዋል።


የትኛው የግንኙነታችን አይነት የበለጠ ጥበቃና ጥንቃቄ እንደሚያስፈልገው ለመወሰን እንዲረዳን ጥቂት ጥያቄዎችን መመለስ ይኖርብናል። የስልክ ጥሪዎቻችን እና የጽሑፍ መልእክቶቻችን ይዘት ምንድን ነው? መቼ እና ከእነማን ጋራ ነው የምንገናኝባቸው? ጥሪዎቻችንን የምናደርገው የት ሆነን ነው? 
መረጃዎች በብዙ መንገድ ለአደጋ የተጋለጡ ናቸው፤

- **መረጃ ከሞባይ ስልክ ሲላክ ለአደጋ ተጋልጧል**<br> ምሳሌ፦ እያንዳንዱ የሞባይል ስልክ አገልግሎት ሰጪ በእርሱ ኔትወርክ የሚያልፉ ማናቸውንም የድምፅና የጽሑፍ መልእክቶች ሙሉ በሙሉ ያውቃቸዋል፣ ያገኛቸዋል። በብዙ አገሮች የሞባይል ስልክ አገልግሎት ሰጪዎች ሁሉንም ግንኙነቶች መዝግበው እንዲያስቀምጡ በሕግ ይገደዳሉ። በአንዳንድ አገሮች ደግሞ ጭራሹንም የስልክ አገልግሎት በመንግሥት ሙሉ ቁጥጥር (ሞኖፖሊ) ስር ነው። የድምጽ እና የጽሑፍ ልውውጦች በሌላ ሦስተኛ ወገንም በቀላሉ ሊጠለፉ ይችላሉ፤ ይህን ለማድረግ የሚያስችለው መሣሪያም ብዙ ዋጋ የሚያስወጣ አይደለም።

- **መረጃዎች በላኪው እና በተቀባዩ ስልኮች ውስጥ እያሉም ለአደጋ የተጋለጡ ናቸው**<br> ምሳሌ፦ ተንቀሳቃሽ ስልኮች ብዙ አይነት መረጃዎችን ያጠራቅማሉ፤ የጥሪ ዝርዝር/ታሪክ (call history)፣ የተላኩ እና የመጡ የጽሑፍ መልእክቶች፣ የአድራሻ መዝገብ (address book)፣ ፎቶዎች፣ ቪዲዮዎች እና ፋይሎች ያጠራቅማሉ። እነዚህ መረጃዎች በራሳቸው የምናገኛቸውን ሰዎች ማለትም የግል የግንኙነት መረባችንን፣ ስለራሳችንና ሰለባልደረቦቻችን/ጓደኞቻችን የያዝናቸውን ግላዊ መረጃዎች ሁሉ ሊያጋልጡ የሚችሉ ናቸው። እነዚህን መረጃዎች መጠበቅ በጣም አስቸጋሪ ነው፤ በአንዳንድ ስልኮች ላይ ደግሞ ፈጽሞ የማይቻልም ነው።
ዘመናዊዎቹ ስልኮች በኪስ ልክ የተሰሩ ኮምፒውተሮች ናቸው። ስልኮቹ የሚሰጡት አገልግሎት አይነት በጨመረ መጠን አደጋውም እያደገ ይሔዳል። ከኢንተርኔት ጋራ የሚገናኙት ስልኮች ደግሞ ከኮምፒውተር እና ከኢንተርኔት ጋራ የሚመጣው የደኅንነት አደጋ ተጋላጮች መሆናቸው የማይቀር ነው።

- **ስልኮች ስለሚገኙበት ቦታ/አካባቢ መረጃ ያስተላልፋሉ**<br> ምሳሌ፦ ሁሉም ተንቀሳቃሽ ስልኮች ያሉበትን ቦታ በቋሚነትና በየጊዜው ለአገልግሎት ሰጪው ያስታውቃሉ፤ ይህም የማይቋረጥ መደበኛ የሥራው ሒደት ነው። ይብሱንም ደግሞ ከቅርብ ጊዜያት ወዲህ የሚመረቱት ስልኮች [የጂፒኤስ (GPS)](/am/glossary#GPS) አገልግሎት ይሰጣሉ። ይህም ስልኩ በማንኛውም ቅጽበት የነበረበትን ትክክለኛ ቦታ በፎቶዎች፣ በአጭር መልእክቶች ወይም ከስልኩ በተላከ የኢንተርኔት ግንኙነት ጥያቄ ውስጥ በድብቅ እንዲጻፍ  (embedded) ሊያደርግ የሚችል ነው።

**የቴክኖሎጂ አዝጋሚ ለውጥ ብዙ ተጨማሪ አገልግሎቶችን አስገኝቷል፤ ነገር ግን አደጋውም ጨምሯል**


<div class="background" markdown=1>

**እሸቱ**፦ ከአሁን በኋላ ይህን ሞባይል ስልክ ለሠራተኛ ማኅበሩ ጉዳዮች ብቻ ልጠቀምበት እያሰብኩ ነው። የፋብሪካውንም ይሁን የቤቴን ስልክ እንደሚጠልፉት እየተጠራጠርኩ ነው። 

**ሳሙኤል**፦ ተንቀሳቃሽ ስልክ መግዛትህ ጥሩ ነው። ለመሆኑ ግን በዚህ ስልክ ምን ማድረግ እንደምትችል እና እንደማትችል በሚገባ ታውቃለህ?

**እሸቱ**፦ ምን ማለትህ ነው? በሚገባ አውቃለሁ እንጂ! ያው ስልክ ስልከ ነው፤ በተረፈ የትም ቦታ ሆነህ ትደውልበታልህ፣ ይደወልልሃል፣ ታወራለህ። በተጨማሪ አጫጭር መልእክቶችን ልላላክበት እችላለሁ።

**ሳሙኤል**፦ ያልከው ሁሉ እውነት ነው፤  እውነቱ ግን ይህ ብቻ አይደለም። ካልከውም በላይ በእነዚህ ስልኮች ብዙ ነገር ማድረግ ትችላለህ። ነገር ግን የምታገኛቸውን ሰዎች ማንነት እና የምትለዋወጠውን መረጃ ምንነት ለመሰለል የሚፈልግ አካል አለ ከሚለው ስጋት አኳያ ከስልኩ ጋራ ሊመጡ ስለሚችሉ አደጋዎች እና ስለ ቅድመ ጥንቃቄዎች እናውራ። 
</div>

ሞባይል ስልኮችን ከመጠቀም ጋራ ተያይዘው ሊመጡ የሚችሉ የደኅንነት አደጋዎችን ለመቀነስ የሚያስችሉንን ቀላል የጥንቃቄ እርምጃዎች በሚቀጥሉት ክፍሎች እናገኛለን።

