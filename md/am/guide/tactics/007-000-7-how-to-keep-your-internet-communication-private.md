

---

lang: am
community: guide
type: tactics
legacy: True
child: False
weight: 007
title: 7. How to keep your Internet communication private

---

በኢሜይል መልእክቶችን/መረጃዎችን መለዋወጥ ከሌሎች የመገናኛ ዘዴዎች ጋራ ሲነጻጸር ለአጠቃቀም ቀላል፣  ዋጋው ርካሽ፣ እንደልብ ከየትም በማንኛውም ሰዓት ለመላክና ለመቀበል የተመቸ ነው። በእነዚህና በሌሎችም ምክንያቶች የተነሣ እጅግ ዝቅተኛ የኢንተርኔት አገልግሎት ባለበት አካባቢ የሚኖሩ ግለሰቦችና ድርጅቶች እንኳን ሳይቀሩ እጅግ የሚመርጡት የመገናኛ ዘዴ ሆኗል። ፈጣንና የተሻለ የኢንተርኔት ግንኙነት ደረጃ ለሚያገኙ ደግሞ አገልግሎቱ ሰፊ ነው፤ የድምጽና የምስል መልእክቶችን ለመለዋወጥ የሚያስችሉ [*ስካይፕ (Skype)*](/am/glossary#Skype) እና *ቮይስ ኦቨር አይፒ (Voice-over-IP)* [*VoIP*](/am/glossary#VoIP) የመሳሰሉ ሶፍትዌሮች አሉ።  ይሁንና እነዚህ ዲጂታል የመገናኛ መንገዶች ስሱ ግላዊ መረጃዎቻችንን  በምሥጢር ለመጠበቅ በቀላሉ ልንተማመንባቸው አንችልም። በእርግጥ ይህ አዲስ ነገር አይደለም፤ የስልክ፣ የፖስታ እና አጫጭር የስልክ መልእክቶችም ቢሆኑ መረጃዎችን አሳልፎ ለመስጠት የተጋለጡ ናቸው። በተለይም በመንግሥት ስለላ ለሚደረግባቸው ሰዎች እነዚህ መገናኛዎች ምሥጢራቸው ሊጠብቁላቸው አይቻላቸውም።

ኢንተርኔትን መሠረት ባደረገው ዲጂታል ግንኙነት እና በቀድሞዎቹ የመገናኛ ዘዴዎች መካከል አንድ ወሳኝ ልዩነት አለ፤ ይኸውም በኢንተርኔት ግንኙነት የምሥጢራዊነታችንን ደረጃ እኛው ራሳችን ለመወሰን የምንችል መሆኑ ነው። ኢሜይሎችን፣ ፈጣን መልእክቶችን እና ቮይስ ኦቨር አይፒዎችን ደኅንነቱ ባልተረጋገጠ የኢንተርኔት ግንኙነት ከላክን፣ መልእክቶቹ በምሥጢር የመጠበቃቸው እድል ከደብዳቤና ከስልክ ያነሰ ሁሉ ሊሆን ይችላል። የዚህ ምክንያቱ አንዳንድ ከፍተኛ አቅም ያላቸው ኮምፒውተሮች ከብዙ የመረጃ ጎርፍ ውስጥ የላኪዎችንና የተቀባዮችን ማንነት እና የመልእክቱን ወሳኝ ቃሎችን (key words) በቀላሉ ማግኘት መቻላቸው ነው። በቀድሞዎቹ የመገናኛ ዘዴዎች ይህን መሰል ፍተሻ ላድርግ ቢባል ግን እጅግ ከፍተኛ አቅምና ጊዜ የሚጠይቅ ይሆን ነበር። ጥቂት የጥንቃቄ እርምጃዎችን ከወሰድን ተቃራኒውን እውን ማድረግ እንችላለን። የኢንተርኔት ግንኙነት በፈለግንበት ሁኔታ ልንገለገልበት የሚያስችለን መሆኑ፣ ከዘመናዊው  [*የስወራ/ኢንክሪፕሽን (encryption)*](/am/glossary#Encryption) ጥበብ ጋራ ተደምሮ ከፍተኛ ምሥጢራዊነትን  አቀደጅተውናል። በቀድሞው ዘመን ይህን መሰሉ ጥብቅ ምሥጢራዊነት በወታደራዊ እና በስለላ ተቋማት ብቻ የሚደረስበት ነበር።

በዚህ ምእራፍ የሚሰጡትን መመሪያዎች በመከተል እና የምናብራራቸውን ሶፍትዌሮች በመረዳት የኢንተርኔት ግንኙነታችንን ደኅንነት/ምሥጢራዊነት በከፍተኛ መጠን ማረጋገጥ እንችላለን።  [*ራይዝአፕ (RiseUp)*](/am/glossary#RiseUp) የኢሜይል አገልግሎት፣  [*ለፓይድጂን (Pidgin)*](/am/glossary#Pidgin) የፈጣን መልእክት አገልግሎት የሚሠራው ኦፍ ዘ ሪከርድ (Off the Record)[*ኦቲአር (OTR)*](/am/glossary#OTR)፣ ሞዚላ  [*ፋየርፎክስ/Firefox*](/am/glossary#Firefox)   እና የሞዚላ [*ታንደርበርድ (Thunderbird)*](/am/glossary#Thunderbird) ተቀጽላ የሆነው [*ኢኒግሜይል (Enigmail)*](/am/glossary#Enigmail) ሁሉ ለዚሁ ሊረዱን የሚችሉ መሣሪያዎች ናቸው። እንደዚህም ሆኖ ግን፣ እነዚህን መሣሪያዎች ብንጠቀምም የእያንዳንዱ ግንኙነታችን ምሥጢራዊነት መቶ በመቶ የተረጋገጠ ሊሆን እንደማይችል ማስታወስ አለብን። ሳናስባቸው የሚቀሩ የአደጋ ምንጮች ምንጊዜም ሊኖሩ ይችላሉ። ለምሳሌ በምንጠቀምበት ኮምፒውተር የመጻፊያ ገበታ (ኪይ ቦርድ) ላይ የምንጫናቸውን ፊደሎችና ምልክቶች በሙሉ እየመዘገብ የሚልከው [*ኪይሎገር (keylogger)*](/am/glossary#Keylogger) የተባለው የስለላ ሶፍትዌር ሳናውቀው ወደ ኮምፒውተራችን ገብቶ ይሆናል፣  ወይም በድምጽ ግንኙነት ስንነጋገር አንድ ሰው በር ላይ ቆሞ አድምጦን ይሆናል፣ በእንዝህላልነት የተላኩ የኢሜይል ልውውጦች ይኖሩ ይሆናል ወይም ሌሎች እዚህ ያልጠቀስናቸው የተለዩ ምክንያቶች ሊኖሩ ይችላሉ። የዚህ ምእራፍ አላማ በኢንተርኔት ግንኙነታችን የእነዚህን አደጋዎች የማጋጠም እድል ለመቀነስ የሚያስችለንን ግንዛቤ መፍጠር ነው። እርግጥ ጥቂቶች የሚያቀነቅኑት መፍትሔ  “ሰው እንዳያውቅብህ የምትፈልገውን መረጃ በኢንተርኔት ግንኙነት ፈጽሞ አትላክ” የሚል ጽንፈኛ የሚመስል አቋም ነው፤ እዚህ ይህን አቋም አልደገፍነውም። 


<div class="background" markdown="1">

አዜብ እና ዲባባ ለሰብአዊ መብት መከበር በሚሟገት ድርጅት ውስጥ ይሠራሉ። በአገራቸው ፖሊስ እና የጦር ሠራዊት የተፈጽሙ የሰብአዊ መብት ጥሰቶችን ለማጋለጥ የበርካታ ተጎጂዎችን እና ምስክሮችን የምስክርነት ቃል ሰብሰበዋል። ይህን የሰበሰቡትን መረጃ ደኅንነት ለማረጋገጥም የተለያዩ የጥንቃቄ እርምጃዎችን ወስደዋል። የማያስፈልጓቸውን መረጃዎች በአስተማማኝ ሁኔታ አጥፍተዋል፤ የሚፈልጓቸውን ደግሞ በትሩክሪፕት በመሰወር በመጠባበቂያ ክምችት አኑረዋል፤ የመጠባበቂያ ክምችታቸውን ቅጂዎችን በተለያዩ ቦታዎች አስቀምጠዋል። እነአዜብ የሰበሰቡትን ምስክርነት በከፊል ለሕዝብ ይፋ ለማድረግ ወስነዋል። ይህን ከማድረጋቸው በፊት ግን፣ በጎረቤት አገሮች ከሚገኙ በተመሳሳይ የሰብአዊ መብት ጥበቃ ከተሰማሩ ሰዎች ጋራ ስለጉዳዩ ሐሳብ ለመለዋወጥ ይፈልጋሉ። ከእነዚህ ሰዎች ጋራ የግለሰቦችንም ይሁን የቦታ ስሞችን በመልእክቶቻቸው ላለመጥቀስ ቢስማሙም፣ የኢሜይል እና የፈጣን መልእክት (instant messaging) ግንኙነታቸው ምሥጢራዊነት የተጠበቀ እንዲሆን ይፈልጋሉ። ስለጉዳዩ ለመምከር አብረዋቸው የሚሠሩ ባልደረቦቻቸውን ጠርተዋል። አዜብ ባልደረቦቿ ጥያቄ ካላቸው እንዲያቀርቡ ጋብዛለች።

</div>


### የምእራፉ ጭብጦች ###

- ብዙዎቹ የዌብሜል እና የፈጣን መልእክት አገልግሎቶች ምሥጢራዊነታቸው የማያስተማምነው ለምንድን ነው?
- ምሥጢራዊነቱ የሚያስተማምን አዲስ የኢሜይል አድራሻ መክፈት/መፍጠር የሚቻለው እንዴት ነው?
- አሁን የምንጠቀምበትን የኢሜይል አድራሻ ደኅንነት ለማሻሻል የምንችለው እንዴት ነው?
- ምሥጢራዊ የፈጣን መልእክትን እንዴት መጠቀም ይሻለናል?
- አንድ ሰው ያለፈቃዳችን የኢሜይል አድራሻችንን እንደከፈተው ከጠረጠርን ምን ማድረግ ይኖርብናል?
- የኢሜይል የሚያገኙንን/የምንገናኛቸውን አድራሻዎች ምንነት/ትክክለኝነት በምን ማረጋገጥ እንችላለን?

