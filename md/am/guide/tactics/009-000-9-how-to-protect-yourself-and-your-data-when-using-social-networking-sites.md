

---

lang: am
community: guide
type: tactics
legacy: True
child: False
weight: 009
title: 9. How to protect yourself and your data when using social networking sites

---

ኦንላይን ቡድኖች/ስብስቦች (communities) ኢንተርኔት ከተፈጠረ ጀምሮ አብረው የቆዩ ናቸው። መጀመሪያ የአጀንዳ መድረኮች (bulletin boards) እና የኢሜይል አድራሻዎችና ግንኙነቶች መዝገብ (email lists) በስፋት ይታወቁ ነበር። እነዚህ አባሎቻቸው እንዲገናኙ እና በተመረጡ ርእሰ ጉዳዮች ላይ ሐሳብ እንዲለዋወጡ የሚያስችል ነው። ዛሬ ግን ማኅበራዊ ገጾች (social networking websites) ሰዎች ሊያደርጉ የሚችሉትን ግንኙነት አይነትና መጠን በእጅጉ አስፋፍተውታል። የማኅበራዊ ገጾቹ ተጠቃሚዎች መልእክቶችን፣ ምስሎችን፣ ፋይሎችን መለዋወጥ ይችላሉ፤ በእያንዳንዱን ቅጽበት የደረሱበትን ወይም የገጠማቸውን በየሰከንዱ መለዋወጥም ይችላሉ። በእርግጥ እነዚህ አገልግሎቶች በማኅበራዊ ገጾች ብቻ የሚገኙ አይደሉም፤ በሌሎች የኢንተርኔት መስኮችም መረጃዎችን መለዋወጥ ይቻላል።

እነዚህ የማኅበራዊ ግንኙነት መረቦች ኦንላይንም ይሁን ከኦንላይን ውጪ (online and offline) የሚደረጉ ማኅበራዊ መስተጋብሮችን ስለሚያቀላጥፉ ጠቃሚ ናቸው። ይሁንና እነዚህን መረቦች ስንጠቀም ስለራሳችን የምንገልጻቸው መረጃዎች በሌሎች ወገኖች ለሌላ ዓላማ ሊውሉ ይችላሉ። የማኅበራዊ ግንኙነት ገጾችን እንደ አንድ ትልቅ ድግስ ወይም ፓርቲ ልንቆጥረው እንችላለን። በእንዲህ አይነቱ ቦታ የምናውቃቸውም የማናውቃቸውም ሰዎች ይገኛሉ። በዚህ ቦታ ብዙ በየደቂቃው የምናደርጋቸው ነገሮች ጨምሮ ግላዊ መረጃዎቻችን  በጀርባችን ላይ በግልጽ ተጽፈው በታዳሚዎቹ መካከል እንደማለፍ ነው። ይህንን መረጃ እኛ ሳናውቀው የተሰበሰበው ታዳሚ ሁሉ ያየዋል ማለት ነው:: ሁሉንም መረጃዎቻችንን ሁሉም ሰው እንዲያውቅ እንፈልጋለን?

የማኅበራዊ ግንኙነት መረቦች በግል የንግድ ኩባንያዎች ባለቤትነት የተያዙ መሆናቸውን መዘንጋት የለብንም። እነዚህ ኩባንያዎች ትርፍ የሚያገኙት የተጠቃሚዎችን መረጃ በመሰብሰብ እና በተለይም ለአስተዋዋቂዎች በመሸጥ ነው። ወደ አንድ የማኅበራዊ ግንኙነት መረብ/ገጽ ስንገባ ኢንተርኔት ከሚሰጠን የነጻነት ቀጣና ወጥተን በመረቡ/ገጹ ባለቤቶች ሕግና አስተዳደር ብቻ ወደሚመራ ስፍራ እየገባን ነው። በእነዚህ መረቦች/ገጾች የደኅንነት ምርጫ (Privacy settings) ምሥጢራችንን የሚጠብቅልን ከሌሎች የመረቡ አባላት እንጂ ከመረቡ ባለቤቶች አይደለም። በመሠረቱ መረቦቹን ስንቀላቀል መረጃዎቻችንን ሁሉ ለመረቡ/ገጹ ባለቤቶች በእምነት ሰጥተናቸዋል።

ስሱ መረጃዎች እና ጉዳዮች እያሉን  ማኅበራዊ መረቦቹን ለመጠቀም ከፈለግን፣ ተያይዘው የሚመጡ የምሥጢራዊነት እና የደኅንነት ጉዳዮችን በጥብቅ ልናስብበት ይገባል። በተለይም የሰብአዊ መብት አቀንቃኞች በማኅበራዊ ገጾች እጅግ ተጋላጭ ሆነው ይታያሉ። ስለዚህም በገጾቹ ላይ ስለራሳቸውም ሆነ አብረዋቸው ስለሚሠሩት ሰዎች ስለሚገልጹት መረጃ ከፍተኛ ጥንቃቄ ማድረግ ይኖርባቸዋል። 
የማኅበራዊ ግንኙነት መረቦችን መጠቀም ከመጀመራችን በፊት መረጃዎቻችን ምን ያህል ሊያጋልጡ እንደሚችሉ ማሰብ፣ ራሳችንን እና አብረውን የሚሠሩ ሰዎችን ለመጠበቅ የጥንቃቄ እርምጃዎችን መውሰድ አለብን። ይህ ምእራፍ በማኅበራዊ መረቦች/ገጾችን መጠቀም ጋራ ተያይዘው የሚመጡ የደኅንነት ስጋቶችን እንድንረዳ ያግዘናል።

## አስረጅ አጋጣሚ ##

<div class="background" markdown=1> 
መንሱር እና ማክዳ የሰብአዊ መብት ተሟጋቾች ናቸው። በከተማቸው ማእከል በሚገኘው ትልቅ አደባባይ ሰላማዊ ሰልፍ ለማድረግ ዝግጅት ጀምረዋል። ይህን ሰልፍ ለማስተዋወቅ ፌስቡክን መጠቀም ይፈልጋሉ። ሆኖም ይህን ሲያደርጉ መንግሥት የሰላማዊ ሰልፍ እቅዳቸውን እንዳይደርስበት፣ በሰልፉ መሳተፍ የሚፈልጉ ሰዎችም እንዳይጋለጡ ይሰጋሉ። ሰልፉን ጀምረው ወደ አደባባዩ መጓዝ ሲጀምሩም ሒደቱን በትዊተር (Twitter) በየደቂቃው ማስተላለፍ ይፈልጋሉ። ግን ፖሊስ የትዊተር መልእክቶቹን ቢጠልፍ እና ሰልፈኞቹን በበታኝ ቡድን ቢመታስ? መንሱር እና ማክዳ የተካፋዮቹን ማንነት ሳይገልጹ ሰልፉን የሚያሳዩ ፎቶግራፎችንም መበተን ይፈልጋሉ፤ ይህን የሚያደርጉት የሰልፉን ተካፋዮች ከአደጋ ለመጠበቅ ነው።
</div>

ማኅበራዊ መረቦችን/ገጾችን መጠቀም እንድናቆም አንመከረም። ሆኖም ራሳችንንም ሆነ ጓደኞቻችንን ከአደጋ ለመጠበቅ ተገቢውን የደኅንነት ቅድመ ጥንቃቄ እየወሰድን መጠቀም ይኖርብናል። 


### የምእራፉ ዋና ዋና ጭብጦች ###
- የማኅበራዊ ግንኙነት መረቦች/ገጾች ሳናስበው ስሱ መረጃዎችን ሊያጋልጡብን የሚችሉት እንዴት ነው?
- በማኅበራዊ ግንኙነት መረቦች/ገጾች የራሳችንን እና የሌሎችንም ደኅንነት እንዴት መጠበቅ ይቻላል?


