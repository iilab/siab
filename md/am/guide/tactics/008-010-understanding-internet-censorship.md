

---

lang: am
community: guide
type: tactics
legacy: True
child: True
weight: 1
depth: 3
title: Understanding Internet censorship

---

[ኦፕንኔት ኢኒሺዬቲቭ (ኦኤንአይ) - OpenNet Initiative (ONI)](http://opennet.net/)  እና  [ድንበር የለሽ ሪፖርተሮች Reporters Without Borders (RSF)](http://www.rsf.org/) የተባሉ እና ሌሎችም ድርጅቶች ያደረጉዋቸው ጥናቶች እንደሚያመለክቱት ብዙ አገሮች የተለያዩ ማኅበራዊ፣ ፖለቲካዊ እና የአገር ደኅንነት ጉዳዮችን ይመለከታሉ የሚሏቸውን የኢንተርኔት/ድረ ገጾች ወይም ይዘቶች ሳንሱር ያደርጋሉ። ዜጎቻቸው የሚያገኙትን የኢንተርኔት ይዘት መቆጣጠር የሚፈልጉ መንግሥታት ደግሞ ከዚህም አልፈው ዜጎች የሳንሱር ግድግዳዎችን እንዲያልፉ የሚያስችሉ ፕሮክሲዎችን (proxies) ወይም ስለዚሁ ምክርና እገዛ የሚሰጡ ድረ ገጾችን ሳይቀር እንዳይታዩ ለማድረግ ይሞክራሉ። 

የዓለም አቀፉ የሰብአዊ መብቶች ድንጋጌ (Universal Declaration of Human Rights) አንቀጽ 19 መረጃን በነጻነት ማግኘት የሰብአዊ ፍጡራን ሁሉ መብት መሆኑን ቢደነግግም ከቅርብ ዓመታት ወዲህ የኢንተርኔት ሳንሱር የሚያደርጉ አገሮች ቁጥር እየጨመረ ነው። የኢንተርኔት ድረ ገጾችን ለይቶ ማገድ (Internet filtering) እየተስፋፋ የመሆኑን ያህል ክልከላዎቹን ለማለፍ የሚያስችሉ የማለፊያ መሣሪያዎችም በብዛት መፈጠር፣ መተወዋወቅ እና ጥቅም ላይ መዋል ጀምረዋል። ለዚህም የመረጃ ነጻነት አቀንቃኞች፣ የኢንተርኔት ፕሮግራም ፈጣሪዎች (ፕሮግራመሮች) እና የበጎ ፈቃድ አገልጋዮች ቁልፍ ሚና ተጫውተዋል። 
የኢንተርኔት ሳንሱርን ማለፍ ስለሚቻልባቸው ዘዴዎች ከመነጋገር በፊት የኢንተርኔት ሳንሱሩ/ማጥለል (ድረ ገጽን ለይቶ ማገድ) እንዴት እንደሚሠራ መረዳት ይጠቅማል። ለዚህ እንዲረዳን የኢንተርኔት ግንኙነትን እጅግ በቀለለ መንገድ ለማየት እንሞክር። 


### የኢንተርኔት ግንኙነት ###

![](/sites/securitybkp.ngoinabox.org/security/files/img/1-en.png)


ወደ ኢንተርኔት ግንኙነት የምንገባበት የመጀመሪያው ነጥብ ኮምፒውተራችን በሚገኝበት ቦታ  (ቤት፣ ቢሮ፣ ቤተ መጻሕፍት፣ ኢንተርኔት ካፌ…) የኢንተርኔት አገልግሎት በሚሰጠን  <i> [*የኢንተርኔት አገልግሎት አቅራቢ (Internet Service Provider) (አይኤስፒ/ISP)*](/am/glossary#ISP)  በኩል ነው። [*የኢንተርኔት አገልግሎት አቅራቢ (አይኤስፒ)*](/am/glossary#ISP)  ለምንጠቀምበት ኮምፒውተር የተለየ  [*የአይፒ አድራሻ (IPaddress)*](/am/glossary#IP_address) ይሰጠዋል፤ የተለያዩ የኢንተርኔት አገልግሎቶችን የምናገኘው፣ መልእክት የሚላክልን እና ኮምፒውተራችን የሚታወቀውም በዚሁ አድራሻ ይሆናል። የኢሜይል እና ድረ ገጽ የማመመልክት ጥያቄዎቻችን ጭምር የሚስተናገዱት በዚሁ “አድራሻችን” ነው።

[*የአይፒ አድራሻችንን (IPaddress)*](/am/glossary#IP_address) ማግኘት የቻለ ሰው በየትኛው ከተማ እንዳለን በቀላሉ ለማወቅ ይችላል። በምንኖርበት አገር የሚገኙ በሚገባ የተደራጁ ተቋማት ደግሞ በዚሁ መረጃ ያለንበትን ትክክለኛ ቦታ ማወቅ ይችላሉ። 

- **የኤይኤስፒ አድራሻችን (ISP)**  በየትኛው ሕንጻ ውስጥ እንደምንገኝ ወይም በስልካችን ከኢንተርኔት ጋራ ተገናኝተን ከሆነ በየትኛው የስልክ መስመር እየተጠቀምን እንደሆነ ማወቅ ይችላል፤

- **ኢንተርኔት ካፌ፣ ቤተ መጻሕፍት፣ የሥራ ቦታዎች**  የትኛውን  ኮምፒውተር በየትኛው ሰዓት እንደተጠቀምን፣ ኢንተርኔት የተገናኘንበት መንገድ ገመድ አልባ ይሁን አይሁን ጭምር ሁሉ ማወቅ ይችላል፤

- **የመንግሥት ተቋማት** ቀደም ሲል በጠቀስናቸውን  ድርጅቶች ላይ ባለቸው ተጽእኖ/ቁጥጥር በመጠቀም እነዚህን መረጃዎች በሙሉ  በቀላሉ ሊያገኙ ይችላሉ፤


[*የኢንተርኔት አገልግሎት አቅራቢያችን (አይኤስፒ)*](/am/glossary#ISP)  የሚወሰነው ከሌላው ዓለም ጋራ ለመገናኘት በሚያስችለን የአገራችን የግንኙነት መረብ መዋቅር ነው። በሌላ በኩል ያለው የግንኙነታችን ጫፍ፣ ከድረ ገጽ ወይም ከኢንተርኔት ጋራ የምናደርገው ግንኙነት በተራው በአገሩ ከሚገኝ [*የኢንተርኔት አገልግሎት አቅራቢው (አይኤስፒ)*](/am/glossary#ISP) የራሱ  አይፒ አድራሻ (IP addresses) ይሰጠዋል። ወደ ቴክኒካዊ ዝርዝሩ መግባት ሳያስፈልገን፣ የኢንተርኔት ሳንሱርንና ለይቶ ማገድን ለማለፍ የሚያስችሉ መሣሪያዎችን ለመምረጥ ይህን መሠረታዊ ሞዴል ማስተወስ ይጠቅማል።

### ድረ ገጾች የሚታገዱት እንዴት ነው? ###  

አንድን ድረ ገጽ ለመመልከት ስንሞክር፣ በተግባር የድረ ገጹን [*የአይፒ አድራሻ (IPaddress)*](/am/glossary#IP_address)  [*ለአይኤስፒው (ለኢንተርኔት አገልግሎት አቅራቢው) (ISP)*](/am/glossary#ISP) በመስጠት ከዌብ ሰርቨሩ [*አይኤስፒ (ISP)*](/am/glossary#ISP) ጋራ እንዲያገናኘን እየጠየቅነው ነው። የኢንተርኔት ግንኙነታችን ክልከላ ካልተደረገበት ወይም በተናጠል የታገደብን ድረ ገጽ ከሌለ (unfiltered) ጥያቄያችን በቀጥታ ይስተናገዳል። ኢንተርኔትን ሳንሱር በሚያደርግ አገር ውስጥ ከሆንን ግን ከጠየቅነው ድረ ገጽ ጋራ ከመገናኘታችን በፊት፣ ድረ ገጹ [*“በጥቁር መዝገብ” (blacklist)*](/am/glossary#Blacklist) ውስጥ መኖሩ ወይም አለመኖሩ ይጣራል። 

በአንዳንድ ሁኔታዎች [*በአይኤስፒዎች  (ISP)*](/am/glossary#ISP) ምትክ ክልከላዎቹን/ሳንሱሩን የሚያደርጉ ራሳቸውን የቻሉ ድርጅቶች ሊኖሩ ይችላሉ። ብዙውን ጊዜ [*“በጥቁር መዝገብ” (blacklist)*](/am/glossary#Blacklist) ውስጥ  የሚሰፍረው የድረ ገጹ [*የአይፒ አድራሻ (IPaddress)*](/am/glossary#IP_address) ሳይሆን [*የዶሜን ስሙ (domain names)*](/am/glossary#Domain_names) ነው። የዶሜን ስም ስንል www.blogger.com እነደሚለው ማለት ነው። በአንዳንድ አገሮች ጥቅም ላይ የሚውሉ የሳንሱር/ክልከላ ሶፍትዌሮች የአንድን ድረ ገጽ የኢንተርኔት አድራሻ ከማገድ ይልቅ ጭራሹን የኢንተርኔት ግንኙነታችንን እስከመፈተሽና ማገድ የሚሔዱ ናቸው። እነዚህ ሶፍትዌሮች በኢንተርኔቱ የሰጠነውን መረጃ/ያቀረብነውን ፍለጋ እና ለፍለጋችን የሚመጣልንን መልስ በሙሉ ይፈትሻሉ፤ ከዚያም ለእገዳ የተመረጡትን ቁልፍ ቃላት ካገኙ የመጣልን የፍለጋ ውጤት እንዳይደርሰን ያግዱታል። 

ነገሩን የበለጠ የከፋ የሚያደርገው፣ አንድ ድረ ገጽ መታገዱን/ሳንሱር መደረጉን (blocked) እንኳን ላናውቅ የምንችልበት አጋጣሚ መኖሩ ነው። አንዳንድ እገዳዎች ድረ ገጹ መታገዱን እና አልፎ አልፎም የታገደበትን ምክንያት ይገልጻሉ። ሌሎቹ ግን ሆን ብለው የተሳሳት መልስ ይሰጣሉ። መልሶቹ ድረ ገጹ ሊገኝ እንዳልቻለ የሚያስመሰሉ ናቸው፤ ለምሳሌ አደራሻው በትክክል እንዳልተጻፈ ሊገልጹ ይችላሉ።

በአጠቃላይ በየአገሩ ጥቅም ላይ የሚውለውን የእገዳ ሶፍትዌር ጥንካሬ እና ድክመት ለማጥናት ከመሞከር ይልቅ እጅግ የከፋውን የእገዳ ስልት ከግምት በማስገባት ለእኛ የሚያስፈልገንን የመፍትሔ አማራጭ መውሰድ ይቀላል። በሌላ አነጋገር፣ የሚከተሉት ክልከላዎች እንደተደረጉብን ቆጥረን መነሣት እንችላልን፤
- የኢንተርኔት ትራፊካችን “በቁልፍ ቃላት” ማጥመጃ ፍተሻ ይካሔድበታል፣
- ክልከላ/ነጥሎ ማገድ የሚካሔደው በቀጥታ [*በአይኤስፒዎች  (ISP)*](/am/glossary#ISP) ላይ ነው፣
- የታገዱ ድረ ገጾች [*በጥቁር መዝገብ (blacklist)*](/am/glossary#Blacklist) ውስጥ የሚሰፍሩት [*በአይፒ አድራሻቸው (IPaddress)*](/am/glossary#IP_address) እና [*በዶሜን ስማቸው (domain names)*](/am/glossary#Domain_names)  ጭምር (በሁለቱም) ነው፤
- የታገደው ድረ ገጽ ሊከፈት ስላልቻለበት ምክንያት የሚሰጠን መልስ/መልእክት አሳሳች ወይም ግልጽነት የጎደለው ሊሆን ይችላል።


ብዙዎቹ ውጤታማ የእገዳ ማለፊያ ሰርከምቬንሽን መሣሪያዎች የትኛውም አይነት የእገዳ ዘዴ ጥቅም ላይ ቢውል የሚሠሩ ናቸው። ስለዚህም እጅግ የከፋው ክልከላ እንደተደረገ አድረጎ ማሰቡ አይጎዳንም።

<div class="background" markdown="1">
**መንሱር**፦ ብሎጋችንን እኔ እዚህ አገር ቤት ላገኘው አልቻልኩም እንበል፤ በሌላ አገር የሚኖር ጓደኛዬ ግን ያለችግር ይመለከተዋል። ይህ ማለት መንግሥት ድረ ገጹን አግዶታል ማለት ነው?

**አዜብ**፦ ሊሆንም ላይሆንም ይችላል። ምናልባት ድረ ገጹን ከዚህ ለመክፈት የሚሞክሩ ሰዎችን ብቻ የሚመለከት አንድ ችግር ተፈጥሮ ሊሆን ይችላል። ወይም የአንተ ኮምፒውተር የተወሰኑ አይነት ድረ ገጾችን ሲከፍት የሚያጋጥመው ነገር ሊሆንም ይችላል። ቢሆንም እውነታውን መረዳት ብዙ ሩቅ አያስኬድም። በሰርከምቬንሽን መሣሪያዎች ድረ ገጹን ለመክፈት መሞከር ትችላለህ። ብዙዎቹ እነዚህ መሣሪያዎች የሚሠሩት በፕሮክሲ ሰርቨሮች ነው፤ ይህ ማለት ደግሞ በሌላ አገር የሚገኝ  ጓደኛህ ድረ ገጹን ለመክፈት እንዲሞክርልህ እንደመጠየቅ ነው። ልዩነቱ በፕሮክሲ ሙከራውን የምታደርገው አንተው ራስህ መሆንህ ብቻ ነው።
</div>

