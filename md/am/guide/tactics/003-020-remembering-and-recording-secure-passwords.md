

---

lang: am
community: guide
type: tactics
legacy: True
child: True
weight: 2
depth: 3
title: Remembering and recording secure passwords

---

ቀደም ሲል ስለይለፍ ቃላት የተሰጡትን ምክር አዘል አስተያየቶች ያነበበ፣ “ረጅም፣ ውስብስብ እና አስቸጋሪ የይለፍ ቃሎችን እንደምን በቀላሉ ማስታወስ ይቻላል?” ብሎ ይጠይቅ ይሆናል። ለእያንዳንዱ አድራሻ የተለየ የይለፍ ቃል መጠቀም ደግሞ የማስታወሱን ሥራ የበለጠ አስቸጋሪ ያደርገዋል። ሆኖም ለማስታወስ የማያስቸግሩ ነገር ግን በግምታዊ ሙከራ ለማወቅ እጅግ የሚያስቸግሩ የይለፍ ቃሎችን ለመፍጠር የሚረዱ ቀላል ዘዴዎች አሉ። እጅግ የተራቀቀ የይለፍ ቃል መስበሪያ ሶፍትዌር የሚጠቀም ሰው እንኳን እነዚህን የይለፍ ቃሎችመገመት ይቸግረዋል። በተጨማሪም የፈጠርናቸውን የይለፍ ቃሎች በጥንቃቄ የምናስቀምጥባቸው/የምናከማችባቸውለዚሁ ሲባል የተሠሩ እንደ ኪይፓስ [*ኪይፓስ*](/am/glossary#KeePass)  አሉልን።


### አስተማማኝ የይለፍ ቃሎችን ማስታወስ ###

አስተማማኝ የይለፍ ቃል ለመፍጠር የተለያዩ አይነት ምልክቶችን መጠቀም አስፈላጊ ነው። ይህንን በተለያየ መንገድ ማሳካት ይቻላል፦

- የእንግሊዝኛውን ፊደል ትልቅ (ካፒታል) እና ትንሽ (ስሞል) እያፈራረቁ መጠቀም፤ ምሳሌ፦ My naME is Not MR. MarSter
- ፊደሎችን እና ቁጥሮችን እያፈራረቁ መጠቀም፤ ምሳሌ፦ a11 w0Rk 4nD N0 p14Y
- የተለያዩ ምልክቶችን መጠቀም፤ ምሳሌ፦ c@t(heR1nthery3
- የተለያዩ ቋንቋዎችን ደባልቆ መጠቀም፤ ምሳሌ፦ Let Them Eat enKulal be()daBo


እነዚህ ዘዴዎች እንደምናስታውሰው አምነን ለይለፍ ቃልነት የመረጥነውን ሐሳብ ሳንቀየር ነገር ግን ረጅም እና ውስብስብ አድርገን እንድናስተካክለው ይረዱናል። ዜሮን በእንግሊዝኛው ፊደል “o” ወይም “a”ን በ“@” መተካት በጣም ከመለመዱ የተነሣ በይለፍ ቃል መስበሪያ ሶፍትዌሮች እስከመካተት ደርሷል። ኾኖም እነዚህም ይሁኑ ሌሎች መሰል ለውጦች አሁንም ጥቅም ላይ ቢውሉ የሚጠሉ አይደሉም። ይህን መሰሎቹ ለውጦች የመስበሪያ ሶፍትዌሮቹን ሥራ ያበዙባቸዋል፤ ሶፍትዌሮቹን ሳይጠቀም የይለፍ ቃላችንን ለመገመት ለሚሞክር ደግሞ ጭራሹን ሥራቸውን እጅግ የከበደ ያደርጋባቸዋል፤ ለእኛም የተሻለ ጥበቃ ያደርግልናል። 


የተለመዱ አባባሎችን መቀየርን በመሳሰሉ [*ኔሞኒክ ዲቫይዞችን*](/am/glossary#Mnemonic_device) በመጠቀም አስቸጋሪ የይለፍ ቃሎችን መፍጠር ይቻላል። ይህ ዘዴ ረጅም ሐረጎችን ወደውስብስብ ቃልነት ለመቀየር ይረዳል።

- “To be or not to be? That is the question” የሚለው ዝነኛ የሼክስፒር ሐረግ ወደ “2Bon2B?TitQ” ሊቀየር ይችላል

- “We hold these truths to be self-evident: that all men are created equal” ደግሞ “WhtT2bs-e:taMac=” ተብሎ ይቀየራል

- “Are you happy today?” እንዲሁ “rU:-)2d@y?” ወደሚል ምልክት ሊቀየር ይችላል። 


እነዚህ ማሳያዎች ሌሎች ቃላትና ሐረጎችን በራሳችን መንገድ ልናስታውሳቸው ወደምንችላቸው ውስብስብ ምልክትነት ልንቀይራቸው እንደምንችል ለማሳየት የቀረቡ ናቸው።  ከእንግሊዝኛ ውጭ ያሉ ቋንቋዎች ለተመሳሳይ አላማ ልንጠቀምባቸው እንችላለን።



### የይለፍ ቃሎችን በአስተማማኝ ሁኔታ መመዝገብ ###

አስተዋይነት የታከለበት አነስተኛ ፈጠራ በቀላሉ ልናስታውሳቸው የምንችላቸውን የይለፍ ቃሎች እንድንፈጥር ቢረዳንም፣ እነዚህን በየጊዜው ለመቀያየር አዲስ ሐሳብ ሊያጥረን ይችል ይሆናል። ማስታወሱም የሚያምታታበት አጋጣሚ ሊፈጠር ይችላል። በዚህም ምትክ እጅግ የተወሳሰቡ የይለፍ ቃሎችን በመፍጠር በቃል ማስታወስ ሳያስፈልገን አንድ ቦታ መመዝገብን ልንመርጥ እንችላለን። ለዚህም እንደ ተንቀሳቃሽ የመረጃ ቋት ሊያገለግል የሚችል ኢንክሪፕት የተደረገ [*ኪይፓስን*](/am/glossary#KeePass) የመሰለ [*አስተማማኝ የይለፍ ቃል ማከማቻ*](/am/glossary#Secure_password_database)  ልንጠቀም እንችላለን። 


<div class="getstarted" markdown="1">
***አጠቃቀም!*** [***የኪይፓስ አጠቃቀም መመሪያ (KeePass - Secure Password Storage Guide)***](/en/keepass_main)
</div>


በዚህ ዘዴ ለመጠቀም ከወሰንን [*የኪይፓሳችንን*](/am/glossary#KeePass) ወይም ለዚሁ አላማ የምንጠቀምበትን ሌላ ሶፍትዌር ጥብቅ የይለፍ ቃል መፍጠርና ይህንን ማስታወስ ይኖርባናል። ይህ የይለፍ ቃል እናት (ማስተር) ማለፊያችን ይሆናል፤ ሌሎቹን የይለፍ ቃሎች የምንመዘግብበትን ቦታ የምንቆልፈው በዚህ ይሆናል። ሌሎቹን የይለፍ ቃሎች መጠቀም ስንፈልግ “በእናት የይለፍ ቃላችን” አልፈን በቀላሉ እናገኛቸዋለን። <i>*[ኪይፓስን](/am/glossary#KeePass)* በቀላሉ በተንቀሳቃሽ የመረጃ ቋት (USB memory stick) ልንይዘው እንችላለን። ይህ ማለት ከቋሚ (ከግል) ኮምፒውተራችን ውጪ በምንጠቀምበት ጊዜና ቦታ የይለፍ ቃሎቻችንን ብንፈልግ በተንቀሳቃሽ ቋቱ ቀድተን ይዘነው ልንንቀሳቀስ እንችላለን ማለት ነው።

ይሁንና ይህ ዘዴ በርካታ የይለፍ ቃሎችን አንድ ቦታ ለመመዝገብ ለሚፈልጉ ሁሉ እጅግ የተመረጠው ቢሆንም ጥቂት ደካማ ጎኖችም አሉት። በመጀመሪያ ሌላ ቅጂ በሌላ ቦታ ከሌለን በቀር፣  የይለፍ ቃሎቹ ማከማቻ (password database) ከጠፋብን/ከተሰረዘ  በውስጡ የመዘገብናቸውን የይለፍ ቃሎች መልሰን ልናገኛቸው አንችልም። ይህም [*የኪይፓስ*](/am/glossary#KeePass) ማከማቻችንን መጠባበቂያ ቅጂ ማስቀምጥን ግዴታችን ያደርገዋል። መጠባበቂያ ቅጂ (backup) ስለመፍጠር [***ምእራፍ 5: የጠፉ መረጃዎችን መልሶ ማግኘት***](/am/chapter-5) የሚለው ክፍል ተጨማሪ ማብራሪያ ይሰጣል። ደግነቱ ግን የይለፍ ቃል ማከማቻችን ኢንክሪፕት የተደረገ ስለሚሆን የመረጃ ቋታችን ወይም ሌላ ውጫዊ የመረጃ ማጠራቀሚያ ቢጠፋብን እንኳን በውስጡ ያሉት መረጃዎች (የይለፍ ቃሎች) በሌላ ሰው ሊነበቡ አይችሉም።

ሁለተኛው ድክመት የባሰ የሚያሳስብ ነው። [*የኪይፓስ*](/am/glossary#KeePass) መግቢያ እናት የይለፍ ቃላችንን ማስታወስ ካልቻልን በውስጡ ያከማቸናቸውን የይለፍ ቃሎችም ይሁን ሌሎች መረጃዎች መልሰን የምናገኝበት አንዳችም መንገድ የለም። ስለዚህም የምንመርጠው እናት የይለፍ ቃል በቀላሉ የምናስታውሰው እና አስተማማኝ መሆኑን ማረጋገጥ አለብን። 
 

<div class="background" markdown="1">

**መንሱር**፦ አንድ ነገር አልገባኝም። ብዙ የይለፍ ቃሎቻችንን ለመጠበቅ ለምንጠቀምበት ኪይፓስ የሚኖረን እናት የይለፍ ቃል አንድ ከሆነ፣ ለሁሉም አድራሻዎች አንድ ተመሳሳይ የይለፍ ቃል ከመጠቀም በምን ይለያል/ይሻላል? እናት የይለፍ ቃላችንን ያገኘ ሰው ሌሎቹን በሙሉ ሊያገኛቸው ከቻለ፣ ማለቴ ነው። 

**ማክዳ**፦ ጥሩ ምልከታ ነው፤ እናት የይለፍ ቃልን የመጠበቅ ወሳኝነትን በተመለከተ ትክክል ነህ። ነገር ግን ሁለት ቁልፍ ልዩነቶች አሉት። አንደኛው፣ እናት የይለፍ ቃልህን ያገኘው ሰው ይህን ማግኘቱ ብቻ በቂ አይደለም። የኪይፓስ ማከማቻ ፋይልህ ያለበትን ቦታ ፈልጎ ማግኘት አለበት። ለሁሉም አድራሻዎችህ ተመሳሳይ የይለፍ ቃል ብትጠቀም ኖሮ ግን ይህን ቃል ማግኘት ብቻ ይበቃው ነበር። በተጨማሪም የኪይፓስ ደኅንነት እጅግ አስተማማኝ እንደሆነ ተነጋግረናል። ሌሎች ፕሮግራሞች እና ድረ ገጾች ደካማ ወይም ጠንካራ ሊሆኑ ይችላሉ። የአንዳንዶቹ ደኅንነት ከሌሎቹ የተሻለ ሊሆን ይችላል። ደካማ የደኅንነት ጥበቃ ያለውን ድረ ገጽ ሰብሮ የገባ ሰው፣ ከዚህ ልምዱ በመነሳት ጥበቃ የተበጀለትን አድራሻ (አካውንት) በተመሳሳይ መንገድ ሰብሮ እንዲገባ አትፈልግም። ኪይፓስ እናት የይለፍ ቃልህን መቀየር አስፈላጊ በመሰለህ ጊዜ ሁሉ በቀላሉ መቀየር እንዲቻል አድረጓል። እኔም ዛሬ የይለፍ ቃሎቼን ስለውጥ ነው የዋልኩት። 
</div>

