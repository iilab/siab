

---

lang: am
community: guide
type: tactics
legacy: True
child: True
weight: 2
depth: 3
title: Protecting your information from physical intruders

---

ጠቃሚና ስሱ የሆኑ መረጃዎቻችንን ከፈቃዳችን ውጭ ለማግኘት የሚሞክሩ ግለሰቦችን አንድ [*የአካላዊ አደጋዎች*](/am/glossary#Physical_threats) ክፍል አድርገን እንመለከታቸዋልን። ይህን አደጋ በመረጃችን ላይ ብቻ የተጋረጠ አድርጎ መመልከት ችግሩን አሳንሶ ማየት ነው። እንደሌለ መቁጠርም አርቆ አሳቢነት የጎደለው ምልከታ ይሆናል። 

አካላዊ ጣልቃ ገብነቶችን ለመከላከል የሚረዱ ብዙ ዘዴዎች አሉ። በቀጣዩ ክፍል የቀረቡትን መሠረታዊ ዘዴዎችና ምክሮች በቢሮም ሆነ በቤት/በግል ልንጠቀምባቸው እንችላለን። በተናጠል እንዳለብን የአካላዊ ደኅንነት ስጋት ሁኔታም ተጨማሪ መከላከያዎችን ልንፈጥር እንችላልን።



### በቢሮ አካባቢ ###


- አጎራባቾቻችንን እንወቅ! በአካባቢያችንን እና በአገራችን እንዳለው የደኅንነት ሁኔታ ከሁለት አንዱ ይገጥመናል፤ ባልደረቦቻችን የቢሯችንን ደኅንነት ለማረጋገጥ የሚረዱን የምንተማመንባቸው አጋሮቾቻችን ይሆናሉ አለዚያም የደኅንነት እቅዳችን እንደ አደጋ ምንጭ የሚመለከታቸው አካላት ይሆናሉ። 
- ወደ ቢሯችን ሊያስገቡ የሚችሉ በሮች፣ መስኮቶችና ሌሎችም መሰል መተላለፊያዎችን እንዴት መቆጣጠር እንደሚቻል መመዘን
- የሚቻል ከሆነ የስለላ ካሜራ  ወይም የእንቅስቃሴ መጠቆሚያ ደወል (motion-sensor alarm) መግጠም
- እንግዶች ወደቢሯችን ከመግባታቸው በፊት የሚጠብቁበት “የእንግዳ መቀበያ” አካባቢ እንዲኖር ለማድረግ መሞከር፤ የሚቻል ሲሆንም እንግዶች ሲኖሩን የምናነጋግርበት ከቢሯችን (ከመደበኛ የሥራ ቦታችን) የተለየ የመሰብሰቢያ ክፍል ቢኖረን እጅግ ይጠቅመናል።

	

### በቢሮ ውስጥ ###

- የኔትወርክ መስመሮችን  በተቻለ መጠን በቢሮ ውስጥ ብቻ እንዲዘረጉ ማድረግ 

- የአካባቢ መረብ መሣሪያዎችን (network devices) ያልተፈቀደላቸው ሰዎች በማይደርሱበት ክፍል ወይም ሳጥኖች ውስጥ ማስቀመጥ/መቆለፍ። (ለምሳሌ [*ሰርቨሮች (Server)*](/am/glossary#Server) ፣ [*ራውተሮች (Router)*](/am/glossary#Router) ፣ [*ማዞሪያዎች (switches)*](/am/glossary#Router) ፣ [*መገናኛዎች (hubs)*](/am/glossary#Router)   እና ሞደሞች (modems) የመሳሰሉትን ማለት ነው።) ይህ ካልሆነ ግን መሣሪያዎቹን በአካል ማግኘት የሚችል ሰው መረጃችንን ለመስረቅ ወይም  በቢሮ መረባችን ውስጥ ኮምፒውተሮችን ለማጥቃት የሚያስችለውን [*ማልዌር*](/am/መፍቻ#ማልዌር) በነጻነት የመጫን (install) እድል ያገኛል። 

- የምንጠቀመው በገመድ አልባ የግንኙነት መረብ ከሆነ   [*የዋና ማስተላለፊያው/የመግቢያ ነጥባችን (access point)*](/am/glossary#Router)  ደኅንነት የተጠበቀ መሆኑን ማረጋገጥ አለብን፤ አለበለዚያ ያልተፈቀደላቸው ሰዎች ወደ መረባችን ሊገቡ ወይም የመረጃ ልውውጣችንን ትራፊክ ሊከታተሉ ይችላሉ። ደኅንነቱ ያልተጠበቀ ገመድ አልባ መረብ የምንጠቀም ከሆነ በአካባቢያችን ላብቶፕ የሚጠቀም ማንኛውም ሰው በቀላሉ ወደ መረባችን ሊገባ የሚችል ተጠርጣሪ ይሆናል። የገመድ አልባ መረባችንን ትራፊክ ሳናውቀው የሚከታተል ማንኛውም ጣልቃ ገብ ግለሰብ የቢሯችንን በር ሰብሮ የኢንተርኔት መስመራችንን ከሚጠቀመው ሰባሪ ባላነሰ መረጃችንን ሊያገኝ ይችላል። የገመድ አልባ መረቦችን ደኅንነት ለማረጋገጥ ልንከተላቸው የሚገቡት ደረጃዎች እንደምንጠቀምበት  የዋና ማስተላለፊያ [*የመግቢያ ነጥባችን*](/am/glossary#Router) ፣ ሐርድዌር እና ሶፍትዌር ሊለያይ ቢችልም በአብዛኛው አስቸጋሪ አይደልም። 




### በሥራ ቦታ ###

- የኮምፒውተራችን የማንበቢያ ሰሌዳ (ስክሪን) አቀማመጥ ሌሎች የምናነበውን/የምንሠራውን ነገር እንዲያዩ የተመቸ መሆን የለበትም። ስለዚህም በተቻለ መጠን በቢሮ ውስጥ ኮምፒውተራችንን የምናስቀምጥበትን አቅጣጫ ስንመርጥ መስኮት፣ በር፣ የእንግዳ ማሪፊያ ወንበር እና የሌሎች ባልደረቦቻችን አቅጣጫ ከግምት ማስገባት ይኖርብናል። 

- አብዛኞቹ የጠረጴዛ ኮምፒውተሮች መቆለፊያ አላቸው፤ የመክፈቻ ቁልፍ የሌለው ሰው ኮምፒውተሮቹን መክፈት አይችልም። ኮምፒውተራችን ይህ መቆለፊያ ካለው ወደሌላ ቦታ ስንሄድ ምንግዚም ዘግተን መሔድ እንችላለን፤ ይህም ያልተፈቀደላቸው ሰዎች ውስጣዊ ሐርድዌሮችን እንዳያበላሹ ይከላከልልናል። አዲስ ኮምፒውተር ስንገዛ ይህን መቆለፊያ አብሮ መግዛትን ማስታወስ አይከፋም።

- ኮምፒውተራችንን ከነነፍሱ (በአካል) አንስተው ከሚወስዱ ሌቦች ለመጠበቅ ደግሞ የኮምፒውተር ማሰሪያ ገመድ [*ማሰሪያ ገመድ (security cable)*](/am/glossary#Security_cable) እጅግ የተመረጠ ነው። ይህ ማሰሪያ በተለይ በቦርሳ ተደብቀው፣ በጉያ ተሸሽገው ሊወሰዱ የሚችሉትን ላፕቶፕ እና ለአነስተኛ የጠረጴዛ ኮምፒውተሮች ለመጠበቅ በጣም ጠቃሚ ነው።


	
### ከአካላዊ ደኅንነት ጋራ የተዛመዱ ሶፍትዌሮች እና አሠራሮች (ሴቲንግ) ###

- ኮምፒውተራችን ጠፍቶ ሲበራ (ሲነሳ) ሶፍትዌሮችን ሥራ ለማስጀመር እና ፋይሎችን ለመክፈት የይለፍ ቃል (የምሥጢር ቁልፍ) የሚጠይቅ ማድረግ አለብን። ይህን ለማድረግ የዊንዶውስ ተጠቃሚዎች የሚከተለውን ደረጃ በቅደም ተከተል ሊፈጽሙት ይችላሉ። *ስታርት* ሜኑን መጫን፣ ኮንትሮል ፓናል (Control Panel) መምረጥ፣ ዩዘር አካውንት (User Accounts) ውስጥ ገብቶ፣ የራስን አካውንት መምረጥ፣ ክሪኤት ፓስወርድን (Create a Password) መርጦ የይለፍ ቃሉን መፍጠር።  በቀላሉ የማይገመት አስተማማኝ የምሥጢር ቃል መፍጠር የግድ ነው። ስለምሥጢር ቃል ተጨማሪ ማብራሪያ ለማግኘት [***ምእራፍ 3 ፤ አስተማማኝ  የይለፍ (የምሥጢር) ቃል መፍጠር እና መጠቀም***](/am/chapter-3) መመልከት ይበጃል። 

- በኮምፒውተራችን [*ባዮስ (BIOS)*](/am/glossary#BIOS) ውስጥ አካላዊ ደኅንነትን ለማረጋገጥ የሚረዱን አሠራሮች (settings) ይገኛሉ። በመጀመሪያ ኮምፒውተራችን ከፍሎፒ፣ ሲዲ-ሮም ወይም ዲቪዲ (ድራይቭስ) መጠቀሚያ በቀጥታ እንዳይነሣ ማለትም  [*ቡት (boot)*](/am/glossary#Booting)    እንዳያደርግ ማስተካከል አለብን። በሁለተኛ ደረጃ  [*ባዮስ (BIOS)*](/am/glossary#BIOS) ውስጥ ጣልቃ ገቦች የኮምፒውተራችንን አሠራር እንዳይቀይሩ (ወደ በፊቱ እንዳይመልሱት) የሚከላከል የምሥጢር ቁልፍ መፍጠር ይኖርብናል።

- [*በምእራፍ 3*](/am/chapter-3) እንደተጠቀሰው የዊንዶውስ እና [*የባዮስ(BIOS)*](/am/glossary#BIOS) የምሥጢር ቁልፎችን የምንመዘግብበት/የምናጠራቅምበት ፋይል ካለን፣ የዚህ ፋይል ቅጂ በኮምፒውተራችን ላይ ብቻ ሳይሆን በሌላም አስተማማኝ ቦታ እንዲኖረን ማድረግ አለብን።

- ኮምፒውተራችንን ባለበት ትተን ወደ ሌላ ቦታ በምንንቀሳቀስበት ጊዜ ሁሉ በምሥጢር የይለፍ ቃል ብቻ እንዲከፈት አድርጎ የመቆለፍን ልማድ ማዳበር ይኖርብናል። የዊንዶውስ ተጠቃሚዎች በመተየቢያችን ላይ የሚገኘውን የዊንዶውስ ምልክት ያለበት ቁልፍ ከ “ኤል” (L) ጋራ በመጫን በቀጥታ ኮምፒውተሩን መቆለፍ እንችላለን። ይህ የሚሰራው ግን አስቀድመን ለራሳችን የተጠቃሚ መዝገብ (account) የይለፍ የምሥጢር ቃል/ቁልፍ ፈጥረን ከሆነ ብቻ ነው።

- ስሱና ከፍተኛ ጥበቃ የሚያስፈልጋቸውን በኮምፒውተሮች እና በሌሎች የመረጃ ማከማቻ ቋቶች ውስጥ የሚገኙ መረጃዎችን ኢንክሪፕት [*ኢንክሪፕት (Encryption)*](/am/glossary#Encryption)  ማድረግ ሌላው እርምጃ ነው። ነገሩን በበለጠ ለመረዳትና ዘዴውን በአግባቡ ለመጠቀም  [***ምእራፍ 4፤ በኮምፒውተራችን ውስጥ የሚገኙ ስሱ መረጃዎችን እንዴት መጠበቅ ይቻላል?***](/am/chapter-4)  የሚለውን መመልከት ነው።



<div class=background markdown=1>

**ዲባባ**፦ ባዮስ ትንሽ ውስብስብ ይመስላል፤ ስሕተት እንዳልሰራም ፈርቻለሁ። አንድ ስሕተት ብፈጽም ኮምፒውተሬን መልሼ መክፈት እችላለሁ? 
**ሔለን**፦ በእርግጥ እስክትለምጂው አስቸጋሪ ሊመስል ይችላል። በአጠቃላይ የኮምፒውተርሽን መጠባበቂያዎች አይነት የመለወጥ ሒደት ቀላል ነው። ነገር ግን የባዮስ ሰሌዳ/ስክሪን በመጠኑ የሚያስቸግር ሊሆን ይችላል፤ በዚህ ሒደት ስሕተት ከፈጸምሽም ኮምፒውተርሽን ለተወሰነ ጊዜ መክፈት አትችዪ ይሆናል። ስለዚህ ይህን በራስሽ መፈጸም ካስፈራሽ የኮምፒውተር ልምድ ያለው ሰው እንዲረዳሽ መጠየቅ ይበጅሻል።
</div>



### ተንቀሳቃሽ መሣሪያዎች (Portable devices) ### 

- ስሱ መረጃዎቸን የያዙ ላፕቶፕ፣ ተንቀሳቃሽ ስልክ እና ሌሎች ተንቀሳቃሽ መሣሪያዎቻችንን ፈጽሞ ከአጠገባችን መለየት የለብንም። በተለይም ራቅ ወዳለ ቦታ የምንጓዝ ወይም ሆቴል ውስጥ የምናርፍ ከሆነ ሁልጊዜም የላፕቶፕ [*ማሰሪያ ገመድ (security cable)*](/am/glossary#Security_cable)  ይዞ መጓዝ ጥሩ ሐሳብ ነው፤ ሆኖም ላፕቶፑን የምናያይዝበት ሌላ በቀላሉ የማይንቀሳቀስ ቁስ ማግኘት ቀላል የማይሆንበት ጊዜ አለ። ተጓዦች የሚመገቡባቸው ጊዜዎች ለሌቦች የተመቹ መሆናቸውን መዘንጋት የለብንም። ለተለያየ ዓላማ ላፕቶፖችንን ለመስረቅ የሚሞክሩ ሰዎች በቸልታ የተተዉ መሣሪያዎችን ለማግኘት በመመገቢያ ሰዓታት የሆቴል ክፍሎችን ያስሳሉ። 

- ላፕቶፕ ወይም በእጅ የሚያዙ ሌሎች መሰል መሣሪያዎች  (ለምሳሌ Personal Digital Assistant (PDA)) ከያዝን በተቻለ መጠን ከሕዝብ እይታ ለመደበቅ መሞከር ጥሩ ሐሳብ ነው። ውድ ዋጋ የሚያወጣ፣ ውድ መረጃዎችን የያዘ መሣሪያ መያዛችንን ገላልጦ ማሳየት የማያስፈልግ ትኩረት ይስባል። እንዲያውም አካባቢው አስጊ በሚሆን ጊዜ ተንቀሳቃሽ መሣሪያዎቻችንን ሕዝብ በተሰበሰበበት አለመጠቀም፣ ላፕቶፓችንንም ላፕቶፕ መያዛችንን በማያስታውቅ ቦርሳ መያዝ አስፈላጊ ሊሆን ይችላል። 

