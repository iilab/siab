

---

lang: am
community: guide
type: tactics
legacy: True
child: True
weight: 2
depth: 3
title: Hiding your sensitive information

---

ውድ ዋጋ ያላቸውን ንብረቶቹን በኪሱ/በቦርሳ ይዞ ከመዞር ይልቅ በቤትም ይሁን በቢሮ ካዝና ውስጥ ማስቀመጥን የሚመርጥ ሰው አንድ ችግር ይገጥመዋል፤ ካዝናውን ራሱን መደበቅ ቀላል አይደልም፤ ካዝናው በቀላሉ ይታያል። ፋይሎችን [*ኢንክሪፕት*](/am/glossary#Encryption) ማድረግንም  “የምደብቀው ነገር አለኝ” ብሎ በራስ ላይ እንደመመስከር ሊቆጠር እንደሚችል በማሰብ የሚሰጉ ሰዎች አይጠፉም። ይህ ስጋት ተገቢ መሠረት ያለው ነው፤ ሊቃለልም አይገባውም። ሆኖም መረጃዎችን [*ኢንክሪፕት/መሰወር*](/am/glossary#Encryption) ማድረግን አስፈላጊ የሚያደርጉት ሕጋዊ ምክንያቶች፣ ይህን በማድረግ ከሚያመጣቸው ስጋቶች በእጅጉ የበለጡ ናቸው። ይህ ግን ስጋቶቹን አያሳንሳቸውም። ፋይሎችን [*ኢንክሪፕት/መሰወር*](/am/glossary#Encryption) ከማድረግ እንድንቆጠብ የሚያሳስቡን ሁለት ምክንያቶች ሊኖሩ ይቻላሉ፤ አንደኛው በራስ ላይ መመስከር ያልነው (self-incrimination) ሲሆን ሌላው ደግሞ ስሱ መረጃዎቻችንን ያሉበትን ቦታ ለይቶ መጠቆሙ ነው።  


### በራስ ላይ የመመስከር ስጋት ሲፈተሽ ###

በአንዳንድ አገሮች [*ኢንክሪፕሽን*](/am/glossary#Encryption) በሕግ የተከለከለ ነው። ይህ ማለት ፋይሎችን በኢንክሪፕሽን መሰወር ቀርቶ ይህን ለማድረግ የሚረዱ ሶፍትዌሮችን ከኢንተርኔት መጫንም ይሁን መጠቀም እንደወንጀል ሊታይ ይችላል። መረጃዎቻችንን ለመደበቅ የምንፈልገው ከፖሊስ፣ ከጦር ሠራዊት ወይም ከታጣቂ ቡድኖች፣ ወይም ከስለላ ድርጅቶች ከሆነና እነዚህን ሶፍትዌሮች መጠቀማችንን ከደረሱበት እኛን ለማንገላታት፣ መረጃዎቻችንን ለመበርበር እንደምክንያት ሊጠቀሙበት ይችላሉ። በዚህ የተነሣ በአንዳንድ ሁኔታዎች የእኛም ሆነ የድርጅታችን ደኅንነት አደጋ ላይ ሊወድቅ ይችላል። [በኢትዮጵያ ይህን መሰል ሶፍትዌሮችን መጠቀምን ወንጀል የሚያደርግ ሕግ የለም።] 


በሕግም ይሁን በሌሎች ምክንያቶች [*ኢንክሪፕሽን*](/am/glossary#Encryption) መሣሪያዎችን መጠቀም የማይቻል ሲሆን የሚከተሉትን አማራጮች መመልከት ይቻላል፤

- በምሥጢር መያዝ ያለባቸውን መረጃዎች ለማከማቸት የሚጠቅሙን የመረጃ መጠበቂያ ሶፍትዌሮችን (data security software) ፈጽሞ አለመጠቀም። በዚህ ምትክ ስሱ መረጃዎቻችንን የምንመዘግብበት የራሳችን ኮድ (“ቋንቋ”) መፍጠር እንችላለን። 

- መረጃዎቻችንን ለመደበቅ ኢንክሪፕት በማድረግ ፋንታ [*ስቴጋኖግራፊ*](/am/glossary#Steganography) በተባለው ዘዴ መተማመን እንችላለን። ይህን አገልግሎች የሚሰጡ መሣሪያዎችም አሉ። ችግሩ ግን የእነዚህኞቹ መሣሪያዎች አጠቃቀም ከፍተኛ ዝግጅት የሚጠይቅ ነው፣ እንዲሁም ስለመሣሪያዎቹ ምንነት በሚያውቅ ሰው ዘንድ ቀድሞ ያነሳነው “የምደብቀው ነገር አለኝ” ብሎ ጥቆማ የመስጠት አደጋ ዞሮ ይገጥመናል። 

- ስሱ መረጃዎችን በዌብሜል አድራሻ ማስቀመጥ ይቻላል። ይህ ግን አስተማማኝ የኔትወርክ ግንኙነት እና የኢንተርኔትና የኮምፒውተር ውስብስብ አሠራሮችን በሚገባ መረዳትን ይጠይቃል። ይህ ዘዴ የኔትወርክ [*ኢንክሪፕሽን*](/am/glossary#Encryption) በራስ ላይ እንደመመስከር የመቆጠር እድል ከፋይል [*ኢንክሪፕሽን*](/am/glossary#Encryption)   ያነሰ ነው ብሎ ታሳቢ ያደርጋል፤ በተጨማሪም ስሱ የሆኑ መረጃዎችን በድንገት ወደ ሐርድዌራችን የማስተላለፍ/የመገልበጥ አደጋን ያስቀርልናል። 

- ስሱ መረጃዎችን ወደ መረጃ ቋቶች (USB memory stick) በመገልበጥ ከኮምፒውተራችን ላይ ፈጽሞ ማጥፋት እንችላለን። ይሁንና በመረጃ ቋቶች የተያዙ መረጃዎች የመጥፋትና የመወረስ እድል በኮምፒውተር ውስጥ ከሚገኙት የበለጠ መሆኑን መዘንጋት የለብንም። ኢንክሪፕት ያልተደረጉ ስሱ መረጃዎችን በዚህ መልኩ መያዝም ጥሩ አማራጭ አይደለም።


አስፈላጊ ከሆነ እነዚህን አማራጭ ዘዴዎች መጠቀም ይቻላል። ሆኖም “ራስን የማጋለጥ” (self-incrimination) አደጋ አሳሳቢ በሚሆንበት ሁኔታ እንኳን [*ኢንክሪፕት*](/am/glossary#Encryption) የተደረጉ መረጃዎችን በተቻለ መጠን ለመደበቅ መሞከራችንን ሳንተው [*ትሩክሪፕትን*](/am/glossary#TrueCrypt) መጠቀም የበለጠ አስተማማኝ ነው።    

[*ኢንክሪፕት*](/am/glossary#Encryption) የተደረገ (የተሰወረ) ፋይልን የበለጠ ከእይታ ለመሰወር የፋይሉን ስም በመቀየር ሌላ ጉዳይ ያለበት ማስመሰል እንችላለን። “.አይኤስኦ ፋይል ቅጥያ” ('.iso' file extension) ኢንክሪፕት የተደረገውን ፋይል የሲዲ ምስል (CD image) ያስመስለዋል፤ ወደ 700 ሜጋ ባይት የሚሆኑ ትልልቅ ፋይሎችን ለመሰወር ይህ የተዋጣለት መንገድ ነው። ሌሎቹ ቅጥያዎች አነስ ያለ መጠን ላላቸው መዝገቦች የበለጠ ያገለግላሉ። ይህ ማለት ካዝናችንን ግድግዳችን ላይ ከተሰቀለ ስእል ጀርባ እንደመሸሸግ ነው። ግድግዳው ውስጥ የተቀበረው ካዝና ፊት ለፊት አይታይም፤ ፊት ለፊት የሚታየው የግድግዳ ጌጥ የሆነው ስእል ነው። በእርግጥ ይህ ዘዴ ጠንከር ያለ ፍተሻ የሚያልፍ አይደለም። 

ከዚህ ሌላ በቋሚነት የምንጠቀምበት ከሆነና በሐርድዌራችን ላይ እንዲኖር ከፈለግን [*የትሩክሪፕት*](/am/glossary#TrueCrypt) ፕሮግራሙን ስም ራሱን ልንቀይረው እንችላለን። [***የትሩክሪፕት መመሪያ***](/en/truecrypt_main) ስለዚህ ሰፊ ማብራሪያ ይሰጣል። 



### ስሱ መረጃዎች ያሉበትን ቦታ የመጠቆም አደጋ ሲፈተሽ ###

ብዙ ጊዜ [*የኢንክሪፕሽን*](/am/glossary#Encryption) ሶፍትዌር በኮምፒውተራችን ወይም በመረጃ ቋታችን ላይ መያዝ ብዙ አያሰጋን ይሆናል፤ ይልቅ ኢንክሪፕትድ የሆኑ ፋይሎች ምሥጢራዊ መረጃዎቻችን የት እንደተቀመጡ ይጠቁሙብናል በለን እንፈራ ይሆናል። በትክክልም ስሱ መረጃዎች እንዳሉን እና እነርሱን ለመጠበቅም የተለያዩ የጥንቃቄ እርምጃዎች መውሰደችን በቀላሉ ይታወቃል። ይህም አሳዳጆቻችን ኢንክሪፕት ያደረግነውን መረጃ እንድንሰጣቸው በተለያየ መንገድ እንዲያስገድዱን ሊጋብዛቸው ይችላል፤ እንደሁኔታውም ማስፈራራት፣ መመርመር፣ መሰቃየት ሊገጥመን ይችላል። በዚህ ወቅት ነው “ድርብ ስወራ” (deniability feature) የተባለው [*የትሩክሪፕት*](/am/glossary#TrueCrypt) አገልግሎት ወሳኝ ተግባሩን የሚወጣው። ዝርዝር አጠቃቀሙ ቀጥሎ ቀርቧል።  


“ድርብ ስወራ” (deniability feature) [*ትሩክሪፕት*](/am/glossary#TrueCrypt) ከሌሎች [*የኢንክሪፕሽን*](/am/glossary#Encryption) መሣሪያዎች ተለይቶ የሚታይበት ነው። ድርብ ስወራ አንድ የተለየ [*የስቴጋኖግራፊ*](/am/glossary#Steganography) አይነት ተደርጎ ሊታይ ይችላል፤ እኛ በምንሰጠው ምርጫ መሠረት ኢንክሪፕት በተደረገው ፋይል (ቮልዩም) ውስጥ ስሱ የሆኑትን እጅግ በጣም ስሱ ከሆኑት ለይቶ ይስቀምጣል፤ እጅግ በጣም ስሱ የሆኑት መኖራቸውን እንኳን የምናውቀው ባለቤቶቹ ብቻ ነን። በካዝና ውስጥ እንደሚሠራው ስውር ክፍል ('false bottom) መሆኑ ነው። አንዳንድ ጊዜ ካዝናዎች ፊት ለፊት የማይታዩ ክፍሎች ሊኖሩዋቸው ይችላል። አንድ ዘራፊ ቁልፋችንን ቢሰርቅ፣ ወይም በማስገደድ የመክፈቻ ቃሉን ብንሰጠው እንኳን ከፍቶ የሚያገኘው ውድ ዋጋ ያላቸው የሚመስሉ ነገር ግን ካዝናው በስውር ክፍሉ ከያዛቸው ጋራ ሲነጻጸሩ እጅግም የማያሳስቡ ንብረቶችን/ዶሴዎችን ይሆናል። 


ካዝናው ስውር ክፍል እንዳለው የምናውቀው እኛ ብቻ ነን። በካዝናው የፊት ለፊት ክፍል/ክፍሎች ከተቀመጠው በቀር ሌላ ነገር መኖሩን መካድ እንችላልን። የይለፍ ቃሎችን ለሌሎች ተገደን የምንገልጽበት ሁኔታ ሲያጋጥም ይህ ዘዴ ጉዳቱን ለመቀነስና እጅግ ወሳኝ የሆነውን ምሥጢራዊ መረጃ አሳልፈን እንዳንሰጥ ይረዳናል። ፍርድ ቤት የይለፍ ቃሎችን እንድንሰጥ ሊወስንብን ይችላል፤ በራሳችን፣ በባልደረቦቻችን ወይም በቤተሰቦቻችን ላይ ጉዳት ሊደርስ የሚችል ከሆነ የይለፍ ቃሎችን አሳልፈን እንድንሰጥ ልንገደድ እንችላለን። “የድርብ ስወራ” (deniability) ዓላማ ከፍተኛ አደጋ ውስጥ ሆነንም ቢሆን የተመረጡ ከፍተኛ ዋጋ የምንሰጣቸው መረጃዎች በማይገባቸው ሰዎች እጅ እንዳይገቡ መከላከል ነው።  [***በራስ ላይ የመመስከር ስጋት ሲፈተሽ***](#በራስ_ላይ_የመመስከር_ስጋት_ሲፈተሽ) በሚለው ክፍል እንዳየነው ካዝና በቢሯችን መገኘቱ ብቻውን ሊቀበሉት የማይገባ ጎጂ ውጤት በሚያስከትልበት ሁኔታ ይህ የድርብ ስወራ ዘዴ ብዙ ከለላ ላይሰጠን ይችላል።


[*የትሩክሪፕት*](/am/glossary#TrueCrypt) ድርብ ስወራ ዘዴ የሚሠራው [*ኢንክሪፕትድ*](/am/glossary#Encryption) በሆነ (በተሰወረ) ቮልዩም ውስጥ ሌላ የማይታይ ስውር ቮልዩም በመፍጠር ነው። ይህ በድርብ ስወራ የተፈጠረ ቮልዩም የሚከፈተው መደበኛው ኢንክሪፕትድ የሆነ ቮልዩም ከሚከፈትበት በተለየ የይለፍ ቃል ነው። መረጃውን ያለፈቃዳችን ለማግኘት የሚሞክረው ሰው ከፍተኛ ቴክኒካዊ እውቀት ቢኖረውና የመደበኛውን ኢንክሪፕትድ ቮልዩም የይለፍ ቃላችንን ቢያገኝ እንኳን በድርብ ስወራ የተደበቀ ቮልዩም ስለመኖሩ ማረጋገጥ አይችልም።   [*በትሩክሪፕት*](/am/glossary#TrueCrypt) ድርብ ስወራ መፈጸም እንደሚቻል ስለሚያውቅ የመጀመሪያውን የይለፍ ቃል መስጠታችን ተጨማሪ ስጋት እንዳይመጣብን ማረጋገጫ ላይሆን ይችላል። ብዙ ሰዎች [*የትሩክሪፕትን*](/am/glossary#TrueCrypt) ድርብ ስወራ (deniability feature) አገልግሎት አይጠቀሙም። በአጠቃላይ [*ኢንክሪፕትድ*](/am/glossary#Encryption) በሆነ (በተሰወረ) ቮልዩም ውስጥ በድርብ ስወራ የተደበቀ ክፍል ስለመኖሩ በምርምራ ለማወቅ አይቻልም። ስለዚህም በድርብ ስወራ የተደበቀ ቮልዩም እንዳለን በሌላ ቴክኒካል ባልሆነ መንገድ እንዳይጋለጥብን መጠንቀቅ የእያንዳንዳችን ሐላፊነት ነው። የተደበቀውን ቮልዩም ክፍት ትቶ መሔድ፣ ወይም በቮልዩሙ ውስጥ ለሚገኙ ፋይሎች ሌሎች አፕሊኬሽኖች አቋራጭ መክፈጫ (shortcuts) እንዲፈጥሩ መፍቀድ በድርብ ስወራ አርቀን የቀበርነውን በአደባባይ እንደማወጅ ይሆንብናል። ቀጥሎ በሚቀርበው [***የተጨማሪ ንባብ***](/am/chapter-4-3) ክፍል ሌሎች መረጃዎች የሚገኙበት ቦታ ተጠቁሟል። 
   

<div class="background" markdown="1">
**አዜብ**፦ ስለዚህ በመደበኛው ኢንክሪፕትድ ቮልዩም ውስጥ ብዙ የማያሳስቡ ፋይሎችን እንጨምር፤ የቆዩ  የፒዲኤፍ ፋይሎች ካሉህ ልትሰጠኝ ትችላለህ?። ከዚያ የሰበሰብናቸውን ምስክርነቶች በድርብ ስወራ በምንከፍተው ቮልዩም ውስጥ እንሸሽጋቸዋለን። 

**ዲባባ**፦ እኔም እርሱን እያሰብኩ ነበር። ስለዚህ ሌላ ምንም ምርጫ ከሌለን የመደበኛውን ኢንክሪፕትድ ፋይል የይለፍ ቃል ብቻ እንሰጣለን ማለት ነው፤ አይደለም? ግን ይህ ዘዴ አሳማኝ እንዲሆን በመደበኛው ቮልዩም የምናስቀምጣቸው ፋይሎች ብዙም የማያሳስቡ ነገር ግን ጠቃሚ መሆን ያለባቸው አይመስልሽም? ጠቃሚና በጥንቃቄ መያዝ ያለባቸው ካልሆኑማ መጀመሪያውኑ ለምን ኢንክሪፕት ማድረግ ያስፈልጋል? ምናልባትም ከዚህ ጋራ ግንኙነት የሌላቸው የተወሰኑ የሒሳብ ክፍል ፋይሎችን አብረን መክተት እንችላለን፤ የጥቂት ዌብሳይቶች የይለፍ ቃሎችንም እንጨምርበታለን።

</div>

