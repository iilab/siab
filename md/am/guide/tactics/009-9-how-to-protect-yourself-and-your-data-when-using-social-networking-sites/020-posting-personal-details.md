

---

lang: am
community: guide
type: tactics
legacy: True
child: True
weight: 2
depth: 3
title: Posting personal details

---

የማኅበራዊ መስተጋብር መረቦች/ገጾች ሌሎች ሰዎች በቀላሉ ፈልገው እንዲያገኙን ለመርዳት ሲሉ ስለራሳችን ብዙ ግላዊ መረጃዎችን እንድንሰጣቸው ይጠይቁናል። ይህ አሠራር በተጠቃሚዎቹ ላይ የሚፈጥረው ትልቁ አደጋ በሐሰት እኛን መስለው “እገሌ ነኝ” ብለው መቅረብ ለሚፈልጉ “የማንነት አጭበርባሪዎች” (identity fraud) የሚያጋልጠን መሆኑ ነው። “እገሌ ነኝ” ብሎ መቅረብና ወንጀል መፈጸም እየተለመደ መጥቷል። (ይህ ማንነትን መጭበርበር፣ ራስን ከክትትል ለመሰወር ከሚፈጠረው ማንነትን ከመሰወር ጋር የተለየ መሆኑን ያጤኗል!) በተጨማሪም፣ ስለራሳችን ብዙ መረጃ በሰጠን መጠን፣ ሊከታተሉን እና ለጎዱን ወይም ሥራችንን መቆጣጠር ለሚፈልጉ የመንግሥት አካላት ጠቃሚ መረጃ እየሰጠናቸው ነው። በውጭ አገር የሚገኙ አቀንቃኞች/ቀስቃሾች (activists) በኢንተርኔት በሚሰጡዋቸው ያልታሰበባቸው መረጃዎች አገር ቤት የሚገኙ ቤተሰቦቻቸው እና ሌሎች ሰዎች በክትትል ስር እንዲወድቁ ሊያደርጉ ይችላሉ።

**ራሳችንን እንጠይቅ፡ የሚከተሉትን መረጃዎች መለጠፍ/መግለጽ ምን ያህል አስፈላጊ ነው?**

- የልደት ቀን
- የስልክ ቁጥር
- አድራሻ
- የቤተሰብ አባሎቻችን ማንነት
- የጾታ ፍላጎት (ምርጫ)
- የትምህርት እና የሥራ ታሪካችን



<div class="background" markdown=1>
**መንሱር**፦ አንድ ጓደኛዬ ወደኢራን ሔዳ ነበር። ታዲያ በአውራፕላን ጣቢያው ልትገባ ስትል የኢራንን መንግሥት የሚተች ጽሑፍ አቅርባ ታውቅ እንደሆነ ጠየቋት። በጣም የገረመኝ የጻፈችው ጽሑፍ የታተመው በሌላ አገር ሆኖ እነርሱ ይህን ለማወቅ መቻላቸው ነው።

**ማክዳ**፦ ዛሬ ዛሬ፣ የጸጥታ ሠራተኞች ሰዎችን ወደ አገራቸው ከማስገባታቸው በፊት ስማቸውን በመያዝ ስለማንነታቸው በኢንተርኔት አሰሳ ያደርጋሉ። ምናልባት የጓደኛህን ጽሑፍ ብቻ ሳይሆን ሲቪዋንም (CV) አይተውት ሊሆን እንደሚችል ጠርጥር።
</div>


## ጓደኞች፣ ተከታዮች እና የምናውቃቸው ሰዎች ##
ወደ ማንኛውም የማኅበራዊ መስተጋብር አፕሊክሼን ስንገባ ስለማንነታችን ግላዊ መረጃዎችን ከሰጠን በኋላ ቀጥሎ የሚቀርብልን ጥያቄ ከሌሎች ጋራ ግንኙነት፣ ጓደኝነት እንድንመሠርት ነው። እነዚህ የምናገኛቸው ሰዎች ከዚያ ቀደም የምናውቃቸው እና የምናምናቸው እንደሆኑ ይታሰባል፤ ነገር ግን ከዚያ ቀደም ፈጽሞ የማናውቃቸው ነገር ግን ከእኛ ጋር የሚቀራረብ ፍላጎት/አመለካከት ያላቸው ሰዎች የተሰባሰቡበትን የኦንላይ ስብስብ ልንቀላቀልም እንችላለን። ትልቁ ነገር ለዚህ የኦንላይን ስብስብ የምናካፍለው መረጃ ምን እንደሆነ ማወቅና መጠንቀቅ ነው።
ፌስቡክን የመሳሰሉ የማኅበራዊ መስተጋብር ገጾችን ስንጠቀም፣ በዚያ የምናስቀምጠውን መረጃ ለሌላ አላማ እንዳያውሉብን ከምናውቃቸውና ከምናምናቸው ሰዎች ጋራ ብቻ ግንኙነት/ጓደኝነት መጀመር የሚመረጥ ነው።


<div class="background" markdown=1>
**መንሱር**፦ ደስ ሲል! ካለፈው የተቃውሞ ሰልፋችን ወዲህ ብዙ ሰዎች በፌስቡክ ጓደኛ እንድሆናቸው እየጠየቁኝ ነው። ይህ እድል ብዙ ሰዎችን ለማግኘትና በቀጣይነት ስለምናዘጋጃቸው ሰልፎች መረጃ ለማድረስ ትልቅ እድል ይሰጠናል።

**ማክዳ**፦ እንደዚያ ለማመን አትቸኩል። የሚጋብዙህን ሰዎች ሁሉ ታውቃቸዋልህ? ስለቀጣይ ሰልፎቻችን መረጃ ማግኘት የሚፈልጉ የፖሊስ ወይም የስለላ ሠራተኞች አለመሆናቸውን በምን ታረጋግጣለህ?
</div>


## የደረስኩበት/ የሁኔታ ማሳወቂያ (Status updates) ##

በትዊተር፣ በፌስቡክ እና በመሰል ገጾች፣ በሁኔታ ማስታወቂያ (Status updates) የሚጻፉት ነገሮች የሚከተሉትን ጥያቄዎች የሚመልስ ነው፤ አሁን ምን እየሠራሁ ነው? ምን እየሆነ ነው (ከምሰማው፣ ከማየው፣ ከማነበው)? ስለ “ሁኔታ ማሳወቂያ”መረዳት ያለብን በጣም አስፈላጊው ጥያቄ የምንጽፈውን የሚያየው/የሚከታተለው ማነው የሚለው ነው። በተለምዶ የሚሠራው የ“ሁኔታ ማሳወቂያ” አማራጭ ማንም በኢንተርኔት ላይ ያለ ሰው የምንለጥፈውን ነገር እንዲመለከት የሚፈቅድ ነው። የምንለጥፈውን ነገር ጓደኞቻችን ብቻ እንዲመለከቱት እና ከሌሎች የተደበቀ እንዲሆን ከፈለግን ማኅበራዊ ገጹ ይህን እንዲያደርግልን ማዘዝ ይሆርብናል።

በትዊተር ይህን ለማድረግ “ትዊቶቼ ይጠበቁልኝ” (“Protect Your Tweets”) የሚለውን ማግኘትና ማስተካከል ነው። በፌስቡክ ደግሞ የደኅንነት አማራጮችን ወደሚሰጠው ክፍል በመሔድ  “ጓደኞቻችን ብቻ” (“Friends Only”) የሚለውን መምረጥ ነው። እንደዚህም ቢሆን ከጓደኞቻችን አንዱ የእኛን መልእክት መልሶ ሊለጥፈውና ጓደኛችን ያልሆነ ሰው ሊያየው ይችላል። የሚቻል ከሆነ በማኅበራዊ  ገጾች  ከምናገኛቸው ጓደኞቻችን ጋራ ለሌሎች ስለምናካፍለው ወይም መልሰን ስለምንለጥፈው መረጃ የጋራ መግባባት መፍጠር ይጠቅማል። ጓደኞቻችን ሌላ ሰው እንዲያውቀው የማይፈልጉት ነገር ካለና ይህን ለእኛ አካፍለውን ከሆነ፣ ይህን መረጃ አሳልፈን እንዳንሰጥ መጠንቀቅ ይኖርብናል። በዚህ ጉዳይ ስጉና ጠንቃቃ መሆን፣ ሌሎችም እንዲሁ እንዲሆኑ መጠየቅ ይገባል።

በ“ሁኔታ ማሳወቂያ” የተጻፈ ነገር ሰዎችን ለማጥቃት ወይም ለመወንጀል ጥቅም ላይ የዋለባቸው አጋጣሚዎች ሞልተዋል። በአሜሪካ ስለተማሪዎቻቸው የሚሰማቸውን ስሜት የለጠፉ/ፖስት ያደረጉ መምህራን ከሥራቸው ተባረዋል፤ ስለቀጣሪዎቻቸው የጻፉም ሥራቸውን ያጡበት አጋጣሚ አለ። ስለምንለጥፋቸው ነገሮች ሁለት ጊዜ ማሰብ አይከፋም።


## የኢንተርኔት ይዘቶችን ማጋራት ##

ጓደኞቻችን እንዲመለከቱት የምንሻውን ድረ ገጽ “ሊንክ” (link) ማድረግ የተለመደ ነው። ነገር ግን “እነዚህን ሊንኮች የሚከታተሉት እነማን ናቸው፣ ምንስ አይነት ምላሽ ይኖራቸዋል?” ብሎ መጠየቅ ይገባል። ለምሳሌ ሊንክ ያደረግነው ድረ ገጽ በአገራችን ያለውን ጨቋኝ መንግሥት ስለማውረድ የሚያትት ሊሆን ይችላል፤ ይህ የአገዛዙን ትኩረት ሊስብ ይችላል።

ለሌሎች ያካፈልናቸውን ወይም ትኩረታችንን ስለሳቡ ጓደኞቻችን ብቻ እንዲመለከቷቸው የምንፈልጋቸው ነገሮች ሲገጥሙን የደኅንነት አማራጫችንን (privacy settings) ማስተካከል መርሳት የለብንም። 


## ያለንበትን ቦታ ማስታወቅ ##
መረጃውን ከሰጠናቸው ብዙዎቹ የማኅበራዊ ግንኙነት ድረ ገጾች ያለንበትን ቦታ ይገልጣሉ። ጂፒኤስ (GPS) በተገጠመላቸው ተንቀሳቃሽ ስልኮች ማኅበራዊ ገጾችን ከጎበኘን ያለንበትን ቦታ  በቀጥታ ያሳያሉ። ይህ ማለት ግን ከሞባይል ውጪ ገጾቹን ስንጎበኝ ያለንበት ቦታ ሊታወቅ አይችልም ማለት አይደለም። ኮምፒውተራችን ከኢንተርኔት የሚገናኝበት መረብ አድራሻውን (ያለበትን ቦታ) የሚገልጽ ሊሆን ይችላል። ለዚህ መፍትሔው  የደኅንነት አማራጮቻችንን ማስተካከል ነው።   
ለሌሎች በምናካፍላቸው ፎቶዎች እና ቪዲዮ ላይ ያለውን የቦታ ማሳያ ምርጫ (location settings) በጥንቃቄ ማስተካከል ይኖርብናል። ፎቶዎች እና ቪዲዮዎች ያለንበትን አይገልጹም ብለን አንዘናጋ፤ ይልቅ እርግጠኛ ለመሆን የደኅንነት ምርጫችንን ደጋግመን እናረጋግጥ።
በኤልክትሮኒክ ፍሮንቲር ፋውንዴሽን ድረ ገጽ [ስለ ቦታ ስወራ እና መረጃውን እስከመጨረሻ እንዳይጠፋ ስለማድረግ](https://www.eff.org/wp/locational-privacy)  ተጨማሪ ማብራሪያ መግኘት እንችላለን።


## ቪዲዮዎችን/ፎቶዎችን ማጋራት ## 

ፎቶዎች እና ቪዲዮዎች የሰዎችን ማንነት በቀላሉ ሊገልጡ ይችላሉ። ስለዚህም ፎቶዎችን እና ቪዲዮዎችን ስንለጥፍ ምስላቸው በእነርሱ ውስጥ ያሉ ሰዎችን ፈቃድ/ስምምነት ማግኘት ይኖርብናል። የሌላ ሰው ምስል ስንለጥፍ የእርሱን ደኅንነት ለአደጋ ልናጋልጥ እንደምንችል መዘንጋት የለብንም። ምንግዜም የሰዎቹን ይሁንታ ሳናገኝ ምስላቸውን የሚያሳይ ፎቶም ይሁን ቪዲዮ መለጠፍ የለብንም። 
ፎቶዎች እና ቪዲዮዎች ሳናውቀው ሌሎችንም በርካታ መረጃዎችን ሊገልጡብን ይችላሉ። ለምሳሌ ብዙዎቹ ካሜራዎች ፎቶ የተነሳበትን ቀን፣ ሰዓትና ቦታ፣ የካሜራውን እና የፎቶውን አይነት ጭምር በስውር የሚመዘግብ  አሠራር  (metadata tags) አላቸው። ፎቶ እና ቪዲዮ ለማካፈል የሚያስችሉ ድረ ገጾች ይህን መረጃ ከለጠፍነው ፎቶ ወይም ቪዲዮ ጋራ ሊያትሙት ይችላሉ።


<div class="background" markdown=1>
**መንሱር**፦ የበርማ አምባገነን መንግሥት በሰላማዊ ተቃውሞ ያንቀጠቀጡትን ቢጫ ኩታ ለባሽ መነኮሳት/ቀሳውስት ማንነት ለመለየት የቻለው በመላው ዓለም ከተሰራጩት ቪዲዮ እና ፎቶዎች እንደነበር ታውቂያለሽ? በእነዚህ ቪዲዮዎች እና ፎቶዎች የለዩዋቸውን ሁሉ ወደ እስር ቤት ወርውረዋቸዋል።

**ማክዳ**፦ እኛም ስለሰልፋችን በምንለጥፋቸው ፎቶዎች የተሳታፊዎች ፊት አለመታየቱን ማረጋገጥ አለብን፤ ስናነሳም ይህንኑ ታሳቢ ማድረግ ይኖርብናል። የሰልፈኞቹን ፊት ማደብዘዝ ወይም ደግሞ ከጀርባቸው የተነሱ ፎቶዎችን ብቻ እንጠቀማለን። 
</div>



## ፈጣን ምልልሶች/ቻት (Instant chats) ##

ብዙዎቹ የማኅበራዊ ግንኙነት ድረ ገጾች ከጓደኞቻችን ጋራ (ልክ በድምፅ በቀጥታ እንደምናወራው ሁሉ) በጽሑፍ በቀጥታ እንድንመላለስ የሚያስችል አገልግሎት አላቸው። አሠራሩ ከፈጣን መልእክት (Instant Messaging) ጋራ ተመሳሳይ ነው፤ በኢንተርኔት መረጃ ለመለዋወጥም ፈጽሞ የማያስተማምን መንገድ ነው። ፈጣን ምልልሶቻችን (ቻቶቻችን) ደኅንነታቸው የሚያስተማምን እንዲሆንልን ከፈለግን የቻቱ ተካፋዮች በሙሉ ወደማኅበራዊ ገጹ በ https:// በኩል መግባት አለብን። ይህ ካልሆነ ደግሞ ፒድጂን (Pidgin) መጠቀም ይኖርብናል፤ ፒድጂን ታሪክ እንዳይመዘግብ ካዘዝነው ግንኙነታችን ኢንክሪፕትድ ስለሚሆን ደኅንነታችን ተጠብቋል ማለት ነው። (ለተጨማሪ መረጃ የፒድጂንን የአጠቃቀም መመሪያ ('Pidgin – secure instant messaging' hands-on guide) ማንበብ ነው።)



## ቡድኖችን (groups)፣ ዝግጅቶችን ( events) እና ማኅበረሰቦችን (communities) መፍጠር/መቀላቀል ##

ለመሆኑ አንድን የኢንተርኔት ላይ ቡድን ወይም ማኅበረሰብ ስንቀላቀል ምን መረጃ እየሰጠን ይሆን? እነዚህን ስብስቦች መቀላቀል ማለት ምን ማለት ነው? ሰዎች እኛ ወደፈጠርነው አንድ ስብስብ ሲቀላቀሉ ለዓለም እያስታወቁ ያሉት ምንድን ነው? በዚህ መንገድ ሳናውቀው ሰዎችን ለአደጋ እናጋልጥ ይሆን?

አንድን የኦንላይን ቡድን ወይም ማኅበረሰብ ስንቀላቀል ስለራሳችን ለሌሎች የምንገልጸው ነገር አለ። በደፈናው ሰዎች የተቀላቀልነው ቡድን ወይም ማኅበረሰብ የሚለውን ወይም የሚሠራውን እንደምንደግፈው አድርገው ይረዱታል፤ ይህ የማያስፈልግ ትኩረ ሊስብብን ወይም አደጋ ሊጋብዝብን የሚችል መሆን አለመሆኑን መመዘን አለብን። የምንቀላቀለው ቡድን የማናውቃቸው በጣም ብዙ አባላት ያሉት ከሆነ አካውንታችንን/አድራሻችንን ለመጠበቅ የመረጥነው የደኅንነት ቀመር ለአደጋ የሚጋለጥበት ሁኔታ ሊፈጠር የሚችልበት እድል ይጨምራል። ስለዚህ ቡድኖቹን ከመቀላቀላችን በፊት የምንገልጠውን እና የምንደብቀውን መረጃ ልናስብበት የተገባ ነው። ለምሳሌ የማናውቃቸው ሰዎች ጭምር እንዲለዩን እውነተኛ ስማችንን እና ፎቶዋችንን እንጠቀማለን?

በተመሳሳይ ቡድኑን የፈጠርነው እኛ ነን እንበል። ሌሎች ወደዚህ ቡድናችን ሲቀላቀሉ ለቀሪው ዓለም ምን እያሉ ነው? ለምሳሌ የፈጠርነው ቡድን የሚያቀነቅነው ሐሳብ የጥቂቶችን መብት ከመጠበቅ ጋራ የተያያዘ ሊሆን ይችላል። ሰዎች ይህን ቡድን ሲቀላቀሉ ያላሰቡት አደጋ ሊመጣባቸው ይችል ይሆን?


<div class="background" markdown=1>
**መንሱር**፦ አጋሮቻችን ከታንዛኒያ ወደ አዲስ አበባ ሊመጡ አልቻሉም፤ ምክንያቱ ደግሞ “ዴሞክራሲ ለኢትዮጵያ” በሚለው የፌስቡክ ቡድን አባል ሆነው እኛን ሲደግፉ እንደነበር መንግሥት ስለደረሰበት ቪዛ በመከልከላቸው ነው።

**ማክዳ**፦ “ለሰብአዊ መብት ተሟጋቾች ቪዛ ይሰጣቸው” የሚል ቡድን መፍጠርና ነገሩን ማስተዋወቅ እንችላለን። ብዙ ትኩረት ከሳብን ቪዛው ሊሰጣቸው ይችል ይሆን?
</div>


