

---

lang: am
community: guide
type: tactics
legacy: True
child: True
weight: 1
depth: 3
title: Securing your email

---

የኢሜይል ግንኙነቶቻችንን ደኅንነት ከፍ ለማድረግ ልንወስዳቸው የምንችላቸው በጣም አስፈላጊ ጥቂት የጥንቃቄ እርምጃዎች አሉ። የመጀመሪያው እርምጃ የምንልካቸውን  መልክቶች ከላክንላቸው ሰዎች ውጭ ማንም እንዳያነበው ማድረግ ወይም ይህንን ማረጋገጥ ነው። ይህ [*የዌብሜል መልእክቶቻችንን ምሥጢራዊነት መጠበቅ *](/am/chapter-7-1#Keeping_your_webmail_private) እና  [*ወደአስተማማኝ የኢሜይል አድራሻ መዞር *](/am/chapter-7-1#Switching_to_a_more_secure_email_account) በሚሉት የዚሁ ምእራፍ ክፍሎች ተብራርቶ እናገኘዋለን። ከዚህ አልፎ መልእክት የምንልክላቸው ሰዎች በእኛ ስም የሚደርሳቸው ነገር በእርግጥ ከእኛ መላካቸውን ማረጋገጥ የሚችሉበትን ሁኔታ መፍጠር አስፈላጊ የሚሆንበት ጊዜ አለ። [*የተራቀቀ የኢሜይል ደኅንነት *](/am/chapter-7-4) እንዲሁም [*የኢሜይል መልክእቶችን ኢንክሪፕት ማድረግና ማረጋገጥ *](/am/chapter-7-4#Encrypting_and_authenticating_individual_email_messages) የሚሉት ዘግየት ብለን የምናገኛቸው የምእራፉ ክፍሎች ስለዚህ ተጨማሪ መረጃ ይሰጡናል።
 
የኢሜይል አድራሻችን በሌላ አካል ያለፈቃዳችን ተከፍቷል ብለን ስንጠረጥር ልንወስዳቸው ስለሚገቡ እርምጃዎች  [*የኢሜይል ስለላ ሲያጋጥመን፤ ቀላል ጥቆማዎች](/am/chapter-7-2) የሚለው ክፍል የሚያብራራው ይኖረዋል።


ኮምፒውተራችን በፊደል ገበታው ላይ የምንጫነውን ፊደልና ምልክት በሙሉ እየመዘገበ በሚልክ የስለላ መረብ (spyware)  ተጠቅቶ ከሆነ ግን ይህ ሁሉ ጥንቃቄያችን ሊያድነን አይቻለውም። [*ምእራፍ 1፡ ኮምፒውተርን ከማልዌር እና ከሰርጎ ገቦች (hackers) እንዴት መከላከል ይቻላል?*](/am/chapter-1) እና  [*ምእራፍ 3፡ አስተማማኝ (የምሥጢር) የይለፍ ቃል መፍጠር እና መጠቀም*](/am/chapter-3) በዚህ ምእራፍ የምናነሣቸውን የኢሜይል እና የፈጣን መልእክት ለመጠበቅ ያግዙናል።



### የዌብሜይሎችን ምሥጢራዊነት መጠበቅ ###

ኢንተርኔት ማለት መረጃ ሊነበብ በሚችልበት ቅርጹ በነጻ የሚዘዋወርበት መረብ ነው። አንድ መደበኛ የኢይሜል መልእክት ወደ ተቀባዩ በመተላለፍ ላይ ሳለ ከተጠለፈ (intercept) በውስጡ ያለውን መረጃ ማንበብ ቀላል ነው። ኢንተርኔት በውስጡ የሚላኩትን መልእክቶች ለማስተናገድ በተለያየ መንገድ የተያያዙ ኮምፒውተሮችን ይጠቀማል። ይህም የተለያዩ ሰዎች መልእክቶች በመተላለፍ እያሉ መጥለፍ እንዲችሉ እድል ይሰጣቸዋል። የምንልከውን መልእክት መጀመሪያ የሚያገኘው *የኢንተርኔት አገልግሎች ሰጪው (Internet Service Provider) [*አይኤስፒ/ISP*](/am/glossary#ISP)  ነው፤ ከዚህ በኋላ ነው መልእክቱ ጉዞውን የሚጀምረው። ተቀባዩ [*አይኤስፒ/ISP*](/am/glossary#ISP) ደግሞ መልእክቱ ለተቀባዩ ከመድረሱ በፊት የሚገኘው የመጨረሻው መቆሚያ ነው። አስፈላጊ የቅድመ ጥንቃቄ እርምጃዎችን ካልወሰድን በእነዚህ ሁለት ቦታዎች (መነሻ እና መድረሻ አይኤስፒ) ወይም በእነርሱ መካከል ባለው ጉዞ መልእክቶቻችን ሊነበቡ አልፎም ሊቀየሩ ይችላሉ።


<div class="background" markdown="1">
**ዲባባ**፦ ስለዚህ ጉዳይ ከአንድ አጋር ድርጅት ሠራተኛ ጋራ አውርቼ ነበር። እርሷ እንደነገረቺኝ ከሆነ እርሷ እና ባለደረቦቿ የይለፍ ቃሉን በሚያውቁት አንድ የጋራ ኢሜይል የሚጠቀሙበት ጊዜ አለ። መልእክቶቻቸውን በዚህ ኢሜይል ውስጥ እንደ “ረቂቅ” ('Drafts') አድርገው ያስቀምጡታል፤ ይህ ማለት መልእክቱ አይላክም፣ አይሄድም ማለት ነው። ነገር ግን ሁሉም የዚሁ ኢሜይል የይለፍ ቃል ስላላቸው ገብተው በረቂቅ መልክ የተቀመጠውን መልእክት ማግኘት ይችላሉ። እነርሱም በተመሳሳይ መንገድ መልእክታቸውን “በረቂቅ” መልክ አስቀምጠው ይወጣሉ። ነገሩ ትንሽ ያጠራጥራል፤ የሚያስተማምን መንገድ ይመስልሻል? መልእክቶቹ ባለመላካቸው ማንም ሊያነባቸው አይችልም ማለት ነው?

**አዜብ**፦  ማንኛውንም የኢሜይል መልእክት በኮምፒውተራችን ላይ ስናነብ፣  በ“ረቂቅ” መልክ የተቀመጠ ቢሆን እንኳን፣ ይዘቱ በኢንተርኔት ወደእኛ ተልኳል ማለት ነው። ይህ ካልሆነ በኮምፒውተራች ልናነበው አንችልም። አንድ ሰው በስለላ ክትትል ስር ከሆነ፣ ሰላዮቹ የሚከታተሉት የኢሜይል መልእክቶቹን ብቻ አይደለም፤ ወደ ኮምፒውተሩ የሚመጡ ወይም ከእርሱ የሚወጡ ሊነበቡ የሚችሉ ይዘቶችን በሙሉ መመርመር ይችላሉ። ስለዚህ የዚህ የጋራ ኢሜይል ተጠቃሚዎች በሙሉ በአስተማማኝ ምሥጢራዊ መንገድ ካልተጠቀሙ በቀር መልእክትን በ“ረቂቅ” መልክ መተው ብቻውን አስተማማኝ ላይሆን ይችላል። ምሥጢራዊነቱ የሚያስተማምን የጥንቃቄ እርምጃ ያልተለየው ግንኙነት ማድረግ ከቻሉ ደግሞ የተለያዩ የኢሜይል አድራሻዎችን እየተጠቀሙ መልእክቶችን ቢላላኩም የሚጎዱት ነገር የለም።
</div>


በኮምፒውተሮች እና በምንጎበኛቸው ድረ ገጾች መካከል ያለውን የኢንተርኔት ግንኙነት ደኅንነት ማረጋገጥ እንደሚቻል ከታወቀ ሰንብቷ። የይለፍ ቃሎችን ወይም የክሬዲት ካርድ የይለፍ ቃሎችን በድረ ገጾች ላይ ስናስገባም ደኅንነቱ የተጠበቀ ሊሆን እንደሚችል በማመን ነው። ይህን የሚያረጋግጥልን ቴክኖሎጂ ሴኪዩር ሶኬት ሌየር (Secure Sockets Layer) [*ኤሴኤስኤል (SSL)*](/am/glossary#SSL) [*ኢንክሪፕሽን (encryption)*](/am/glossary#Encryption) ይባላል። እያንዳንዳችን  [*ኤሴኤስኤል (SSL)*](/am/glossary#SSL) እየተጠቀምን መሆን አለመሆናችንን የኢንተርኔትማሰሻችንን (Web browser) **የአድራሻ ማስገቢያ (address bar)** በመመልከት ማረጋገጥ እንችላለን። 

ሁሉም የኢንተርኔት አድራሻዎች **HTTP** ብለው ይጀምራሉ፤ ከዚህ ቀጥሎ እንደሚታየው።
![](/sites/securitybkp.ngoinabox.org/files/u7/01.png)

ደኅንነቱ የተጠበቀ ድረ ገጽ ስንጎበኝ በአድራሻ ማስገቢያው መጀመሪያ ላይ የምናገኘው **HTTPS** የሚል ይሆናል። 
![](/sites/securitybkp.ngoinabox.org/files/u7/02.png)

በ**HTTP** ላይ አዲስ የተጨመረችው **S** ደኅንነቱ የተጠበቀ ድረ ገጽ እየጎበኘን መሆኑን የምትጠቁመን ናት። 
ከዚህም ሌላ በኢንተርኔት ማሰሻው **የአድራሻ ማስገቢያ (address bar)** ወይም **ስታተስ ባረ (status bar)** ላይ የቁልፍ ('lock') ምልክት ልናይ እንችላለን። እነዚህ ምልክቶች ከከፈትነው ከዚያ ድረ ገጽ ጋራ ያለንን የኢንተርኔት ግንኙነታችንን ሊሰልል ወይም ሊጠልፍ የሚፈልግ ሰው ቢኖር እንኳን  ግንኙነታችን ምሥጢራዊ መደረጉን የሚያሳውቁ ናቸው። 

እንዲህ አይነት [*በኢንክሪፕሽን (encryption)*](/am/glossary#Encryption) የሚሠራ ግንኙነት የይለፍ ቃሎችን እና የገንዘብ ልውውጦችን ደኅንነት ከመጠበቁም በተጨማሪ የኢሜይል ደኅንነትን ለማረጋገጥ በጣም ጠቀሚ ነው። ሆኖም ብዙዎቹ የዌብሜይል አገልግሎት አቅራቢዎች ተጠቀሚዎች በትክክል ምርጫቸውን እስካላስታወቁ ድረስ ይህንን የአስተማማኝ ግንኙነት አገልግሎት አይሰጡም፤ ለዚህም አገልግሎቱን እንዲሠራ ማስጀመር (setting a preference) አለብን ወይም **HTTPS** መጻፍ ይኖርብናል። ስለዚህም ምንጊዜም ወደ ኢሜይል አድራሻዎቻችን ከመግባታችና መልእክቶችን ከማንበባችን ወይም ከመላካችን በፊት ግንኙነታችን ደኅንነቱ የተጠበቀ መሆኑን ማረጋገጥ አለብን።

ደኅንነቱ በተጠበቀ የኢንተርኔት ግንኙነት ኢሜይላችንን ለመጠቀም ስንሞክር የኢንተርኔት ማሰሻችን (browser) አልፎ አልፎ [*የደኅንነት ማረጋገጫ ሰርተፊኬት (security certificates)*](/am/glossary#Security_certificate) ጥያቄ/ማሳሰቢያ ሊያቀርብልን ይችላል። ይህ ጥያቄ ወይም ማሳሰቢያ የሆነ ሰው በኮምፒውተራችን እና በሰርቨሩ መካከል ገብቶ መልእክታችንን ለመጥለፍ እየሞከረ መሆኑን የሚጠቁም ሊሆን ይችላል። ስሱ መረጃዎችን ለመለዋወጥ በዋናነት የምንጠቀመው ዌብሜይል (የኢሜይል አገልግሎትን) ከሆነ የኢንተርኔት ማሰሻችን ደኅንነት አስተማማኝ መሆኑን ዘወትር ማረጋገጥ አለብን። ለዚህም ሞዚላ [*ፋየርፎክስን (Firefox)*](/am/glossary#Firefox) እና በውስጡ ያሉትን የደኅንነት መጠበቂያዎችን  መጠቀም ይመከራል።


<div class="getstarted" markdown="1">
አጠቃቀም! [*የፋየርፎክስ ደኅንነቱ የተጠበቀ ኢንተርኔት ማሰሻ መመሪያ (Firefox with add-ons - Secure Web Browser Guide)*](/en/firefox_main)
</div>


<div class="background" markdown="1">
**ዲባባ**፦ ይህን ስሱ ሪፖርት አብሮን የሚሠራው አንደኛው ባልደረባችን ከቢሮ ውጭ ሲሆን የሚጠቀመው የ“ያሁ” (Yahoo webmail account) የኢሜይል አድራሻውን ነው። አንድ ሌላ ባልደረባችንም “ሆትሜል” (Hotmail) ትጠቀማለች። ለእነዚህ ባልደረቦቻችን መልእክት ብልክ ሌሎች በቀላሉ ሊጠልፉትና ሊያነቡት ይችሉ ይሆን?

**አዜብ**፦ ያሁ፣ ሆትሜል እና ሌሎቹም ብዙዎቹ የዌብሜይል አገልግሎት ሰጪዎች ድረ ገጾቻቸው አስተማማኝ ጥበቃ የሌላቸው፣ ለተጠቃሚዎች መልእክቶች ደኅንነትና ምሥጢራዊነትም በቂ ጥበቃ የማያደርጉ ናቸው። ስለዚህ በምሥጢር መጠበቅ የሚገባቸውን መረጃዎቻችንን ከእነዚህ ባልደረቦቻችን ጋራ መለዋወጥ ከመቀጠላችን በፊት የኢሜይል አጠቃቀም ልምዳቸውን እንዲቀይሩ ማድረግ አለብን።
</div>		


### ወደአስተማማኝ የኢሜይል አድራሻ መዞር ###

ጥቂት የዌብሜይል አገልግሎት ሰጪዎች ለኢሜይሎቻችን [*ኤሴኤስኤል (SSL)*](/am/glossary#SSL)  ይሰጡናል። ለምሳሌ ያህል “ያሁ” (Yahoo!) እና “ሆትሜይል” (Hotmail) የይለፍ ቃሎቻችንን ለመጠበቅ የሚያስችል አሠራር ይጠቀማሉ፤ ነገር ግን መልእክቶች የሚላኩትም ሆነ የሚደርሱት ደኅንነቱ በተጠበቀ መንገድ አይደለም። በተጨማሪም ነጻ የኢሜይል አገልግሎት የሚሰጡ “ያሁ”፣ “ሆትሜይል” እና መሰሎቻቸው ከምንልከው መልእክት ጋራ የኮምፒውተራችንን የኢንተርኔት ፕሮቶኮል አድራሻ [*የአይፒ አድራሻ (IP address)*](/am/glossary#IP_address) አብረው ይልካሉ።፡ 

በተቃራኒው ግን በጂሜይል አድራሻዎች (Gmail accounts) **HTTPS** የሚለውን  መግቢያ በያዘው የደኅንነት ጥበቃ በተበጀለት መግቢያ [*https://mail.google.com*](https://mail.google.com) በኩል እስከገባን ድረስ የኢሜይል ግንኙነታችን ምሥጢራዊነት የተጠበቀ ይሆንልናል። ነገር ግን **S** በሌለችበት ማለትም [*http://mail.google.com*](http://mail.google.com) በሚለው አድራሻ በኩል ወደኢሜይላችን ከገባን ግንኙነታችን የተለየ ጥበቃ እንደማይደረግለት ፈጽሞ መርሳት የለብንም። ጂሜይል ሁልጊዜም አስተማማኙን የመገናኛ መንገድ (**HTTPS**) በቋሚነት እንዲጠቀም ማድረግ መቻላችን ሥራውን የቀለለ ያደርገዋል። ከዚህም በተጨማሪ፣ ከያሁ እና ከሆትሜይል በተቃራኒው ጂሜይል የኢንተርኔት ፕሮቶኮል አድራሻ [*የአይፒ አድራሻ (IP address)*](/am/glossary#IP_address) መለያችንን ከመልእክቶች ጋር አያይዞ አይልክብንም። እንደዚህም ሆኖ ግን የስሱ መረጃዎቻችንን ምሥጢራዊነት ለማረጋገጥ በጉግል (ጂሜይል) ላይ ብቻ መተማመን የለብንም። ጉግል የተጠቃሚዎቹን መልእክቶች ለተለያዩ አላማዎች መዝግቦ ያስቀምጣል፤ በተጨማሪም የዲጂታል ነጻነትን መገደብ ለሚፈልጉ መንግሥታት ግፊት የተንበረከከበት አጋጣሚ አለ። ስለጎግል የምሥጢራዊነት ፖሊሲ በስፋት ለማንበብ በዚህ ምእራፍ መጨረሻ  [***የተጨማሪ ንባብ***](/am/chapter-7-5) ክፍል ጠቃሚ መረጃ ይገኛል።


የሚቻለን ከሆነ አሁኑኑ አዲስ [*የራይዝአፕ (RiseUp)*](/am/glossary#RiseUp) የኢሜይል አድራሻ እንድንከፈት እንመከራለን። አድራሻውን ለመክፈት ድረ ገጹን [*https://mail.riseup.net*](https://mail.riseup.net) መጎብኘት እንችላለን። [*ራይዝአፕ (RiseUp)*](/am/glossary#RiseUp) በመላው ዓለም ለሚገኙ የመብትና የነጻነት አቀንቃኞች (activists) ነጻ የኢሜይል አገልግሎት ይሰጣል፤ በሰርቨሩ ላይ ለሚከማቹ መረጃዎችም ከፍተኛ ጥበቃ ያደርጋል። ምሥጢራዊነቱ የተጠበቀ የኢሜይል ግንኙነት ለሚፈልጉም ታማኝ አጋር በመሆን ይህንኑ አገልግሎት ሲሰጥ ቆይቷል። በአንጻራዊነት ከጉግል በጣም የጠበቀ የተጠቃሚዎች ደኅንነት ፖሊሲ ይከተላሉ፤ አንዳችም የትርፍ/ቢዝነስ ፍላጎት ስለሌላቸው ደኅንነታችንን ለአደጋ የሚያጋልጥ የጥቅም ግጭት እንዳይኖር አድረገዋል። [*የራይዝአፕ (RiseUp)*](/am/glossary#RiseUp) የኢሜይል አድራሻ ለመክፈት ቀደም ብለው የአገልግሎቱ ተጠቃሚዎች ከሆኑ ሁለት ሰዎች መጋበዝ ያስፈልጋል። እነርሱ በሚልኩልን “የግብዣ ኮድ” ('invite codes') የራሳችንን አድራሻ መፍጠር እንችላለን። የዚህ መጽሐፍ እሽግ የሚደርሳቸው ሰዎችም የግብዣ ኮዱ አብሮ ይደርሳቸዋል።


<div class="getstarted" markdown="1">
አጠቃቀም! [*ራይዝአፕ- አስተማማኝ የኢሜይል አገልግሎት አጠቃቀም መመሪያ (RiseUp - Secure Email Service Guide)*](/en/riseup_main)
</div>	


ጂሜይል እና [*ራይዝአፕ (RiseUp)*](/am/glossary#RiseUp) ተራ የዌብሜይል አገልግሎት ሰጪዎች ብቻ አይደሉም።  ጂሜይል እና ራይዝአፕ [*ስለተራቀቀ የኢሜይል ደኅንነት *](/am/chapter-7-4) በሚያትተው በዚሁ ምእራፍ ቀጣይ ክፍል የተጠቀሱትን ቴክኒኮች ከሚጠቀሙ [*ታንደርበርድን (Thunderbird)*](/am/glossary#Thunderbird) ከመሳሰሉ የኢሜይል ደጋፊዎች ጋራ አብረው ሊሠሩ ይችላሉ። ሞዚላን የመሳሰሉ የኢሜይል ደጋፊዎች (email client) መልእክቶቻችንን [*ኢንክሪፕትድ (encrypted)*](/am/glossary#Encryption) አድርገው መላካቸውን ማረጋገጥ ዌብሜይላችንን (**በHTTPS**) በኩል እንደመክፈት ሁሉ አስፈላጊ ነው። ይህን የኢሜይል አገልግሎት ሰጪ የምንጠቀም ከሆነ ለተጨማሪ መብራሪያ  [***የታንድርበርድ  መመሪያ (Thunderbird Guide)***](/en/thunderbird_main) መመልከት ነው። ቢያንስ ግን ለወጪም ይሁን ለገቢ መልእክቶች [*ኤሴኤስኤል (SSL)*](/am/glossary#SSL) እና  [*ኢንክሪፕሽን (encryption)*](/am/glossary#Encryption) መጠቀም ግዴታ ነው። 


<div class="background" markdown="1">
**ዲባባ**፦ ነገሩ ገብቶኛል፤ አሁን ራይዝአፕ (RiseUp) ወደመጠቀም ልዙር ወይስ በጂሜይል 'httpsን' መቀጠል እችላለሁ? 

**አዜብ**፦ ምርጫው ያንተ ነው፤ ነገር ግን የትኛውን የኢሜይል አገልግሎት ሰጪ እንደምትጠቀም ስትወስን ልታስብባቸው የሚገቡ ነገሮች አሉ። የመጀመሪያው ለኢሜል አድራሻህ (account) ደኅንነቱ የተጠበቀ ግንኙነት ይሰጡሃል? ጂሜይል ይህን ያደርግልሃል፤ ስለዚህ በዚያው መጠቀምህን መቀጠል ትችላለህ። ሁለተኛው የኢንተርኔት ግንኙነትህን የሚያስተዳድሩት ሰዎች (administrators) ኢሜይሎችህን ከፍተው እንደማያነቡት ወይም ለሌላ ሦስተኛ ወገን አሳልፈው እንደማይሰጡት ምን ያህል ታምናቸዋለህ? የመጨረሻው ጥያቄ ደግሞ የመረጥከውን የኢሜይል አገልግሎት እንደምትጠቀም ሌሎች ሰዎች ቢያውቁ የሚያስከትልብህ ችግር ይኖራል ወይ የሚል ነው። በሌላ አነጋገር ለምሳሌ ራይዝአፕ ('riseup.net) ለመብት አቀንቃኞች አገልግሎት እንደሚሰጥ የታወቀ ከመሆኑ አንጻር አንተም ይህንን እንደምትጠቀም መታወቁ ምን ውጤት ሊኖረው እንደሚችል ማሰብ አለብህ ማለቴ ነው፤ ራይዝአፕን መጠቀምህ አላስፈላጊ ትኩረት የሚስብ ከመሰለህ በተለመደው የጂሜይል አድራሻ (gmail.com) መጠቀም መቀጠል ይሻል ይሆን?
</div>


የትኛውንም ደኅንነቱ የተጠበቀ የኢሜይል መሣሪያ ብንጠቀም ማንኛውም መልእክት አንድ ላኪ እና አንድ ወይም ከዚያ የሚበልጡ ተቀባዮች እንዳሉት መዘንጋት የለብንም። ይህም ማለት አንድ ሰው የትልቁ ስእል አንድ አካል ነው እንጂ ሙሉው ስእል አይደለም ማለት ነው። አንደኛው ወገን የፈለገውን ያህል አስተማማኝ በሆነ መንገድ ኢሜይሎቹን ቢይዝ፣ የሚገናኛቸው/መልእክት የሚለዋወጣቸው ሰዎች መልእክት ሲልኩ፣ ሲቀበሉ፣ ሲያነቡ እና ሲመልሱ ምን አይነት ጥንቃቄ እንደሚወስዱ ከግምት ማስገባት ይኖርበታል። የምንገናኛቸው ሰዎች የኢሜይል አገልግሎት ሰጪዎች (email providers) መቀመጫ የት እንደሆነ ለማወቅ መሞከር ይጠቅማል። አንዳንድ አገሮች የኢሜይል ስለላ በማድረግ ከሌሎቹ የባሱ ናቸው። ደኅንነቱ የተጠበቀ ግንኙነት ለማድረግ ስሱ መረጃዎችን የምንለዋወጣቸው ሰዎች ሁሉ (ራሳችንንም ጨምሮ) ኢሜይላችንን ተቀማጭነታቸውን አንጻራዊነት ነጻነት በሰፈነባቸው አገሮች ካደረጉ የኢሜይል አገልግሎት ሰጪዎች ማድረግ አለብን። መልእክቶች ከአንዱ የኢሜይል አገልጋይ (email server) ወደሌላው በሚዘዋወርበት ሒደት መልእክታችን እንደማይጠለፍ ለማረጋገጥ አንዱ መፍትሔ ላኪና ተቀባይ የኢሜይል አድራሻችንን ከተመሳሳይ አገልጋይ ማድረግ ነው። [*ራይዝአፕ (RiseUp)*](/am/glossary#RiseUp)  አንድ ጥሩ ምርጫ ነው።


### ተጨማሪ ጥቆማዎች! የኢሜይል ደኅንነትን ስለማሻሻል ###

- ከማናውቃቸው ወይም ከምንጠራጠራቸው ላኪዎች የሚደርሱንን ወይም አጠራጣሪ ርእስ የተሰጣቸውን አባሪ (attachments) መልእክቶች ስንከፍት ከፍተኛ ጥንቃቄ ማድረግ አለብን። ይህን መሰል መልእክት ከመክፈታችን በፊት ጸረ ቫይረስ ሶፍትዌራችን በሥራ ላይ መሆኑንና የተሻሻለ (up-to-date) አይነቴው እንዳለን እርግጠኛ መሆን አለብን፤ የኢንተርኔት ማሰሻችን ወይም የኢሜይል ፕሮግራም ማስጠንቀቂያ ምልክት አሳይቶን እንደሆነ በንቃት ማየት ይጠበቅብናል።

- [*ቶር (Tor)*](/am/glossary#Tor) የተባለውና እርሱን የመሰሉ ማንነትን የሚደብቁ ሶፍትዌሮች የምንጠቀምበትን የኢሜይል አገልግሎት ሊሰልል ከሚፈልግ ሰው ይደብቁልናል።  [***በምእራፍ 8፡ ማንነትን መሰወር እና የኢንተርኔት ሳንሱርን ማለፍ***](/am/chapter-8) በሚል ነገሩን በስፋት እንመለከተዋለን። [***በምእራፍ 8***](/am/chapter-8) እንደተጠቀሰው በአየገሩ እንዳለው የኢንተርኔት አፈና (filtering) መጠን [*ራይዝአፕን (RiseUp)*](/am/glossary#RiseUp) ወይም ጂሜይልን ለማግኘት [*ቶርን (Tor)*](/am/glossary#Tor)  ወይም ሌሎች ከአፈና ማለፊያ [*ሰርከምቬንሽን (circumvention)*](/am/glossary#Circumvention) መሣሪያዎችን መጠቀም ሊኖርብን ይችላል።  

- እውነተኛ ምንነታችንን ሳንገልጽ መልእክቶችን ለመለዋወጥ የኢሜይል አድራሻዎችን ስንፈጥር/ስንከፍት ለምዝገባ የምንሰጠው ስምም ይሁን በገጹ ላይ የሚታየው የተጠቃሚ/የባለቤት ስም ከእውነተኛ ማንነታችን ጋራ ፈጽሞ እንዳይገናኝ ወይም እንዳይመሳሰል ማድረግ ይገባል። በተጨማሪም፣ ከሚላኩ መልእክቶች ጋራ [*የአይፒ አድራሻን (IP address)*](/am/glossary#IP_address) አያይዘው የሚልኩ “ያሁ”ን እና “ሆትሜይል”ን የመሳሰሉ የዌብሜል አገልግሎት ሰጪዎችን መጠቀም ማስወገድ ይኖርብናል፤ ከመሰል ኢሜይሎች ጋራም መልእክት መለዋወጥ አይገባም።

- ኮምፒውተራችን በተለያዩ ምክንያቶች ከሌሎች ሰዎች እጅ ሊገባ ይችላል፤ ለምሳሌ ለማጽዳት ወይም ለመጠገን ወዘተ.። ከዚህ አኳያ የኢሜይል ግንኙነቶቻችንን ታሪክ መዝግበው የሚይዙ “ጊዜያዊ ፋይሎችን” (temporary files) በየጊዜው ማጽዳት በኢንተርኔት የላክናቸውን መልእክቶች ደኅንነት ከመጠበቅ ባላነሰ ወሳኝ ተግባር ነው።  [***ምእራፍ 6፡ ስሱ መረጃዎችን በጥንቃቄ ማጥፋት የሚቻለው እንዴት ነው?***](/am/chapter-6) የሚለውን ምእራፍ እና [***የሲክሊነር መመሪያን (CCleaner Guide)***](/en/ccleaner_main) መመልከት ይጠቅማል።

