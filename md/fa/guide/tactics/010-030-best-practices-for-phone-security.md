

---

lang: fa
community: guide
type: tactics
legacy: True
child: True
weight: 3
depth: 3
title: Best practices for phone security 

---

همان طور که در مورد ابزارهای دیگر صادق است، برای حفاظت اطلاعات تلفن خود، باید دستگاه تلفن همراه و [سیم کارت](/fa/glossary#SIM_card) آن را از خطر دزدیده شدن و دست‌کاری شدن دور نگهدارید.

* تلفن همراه خود را در همه حال در کنار خود نگهدارید و هرگز آن را از خود دور نکنید. از نشان دادن آن در محل عمومی پرهیز کنید.

* همیشه از رمزهای قفل امن تلفن همراه یا رمز شخصی (PIN) استفاده کنید و آن‌ها را پیش خودتان نگهدارید و به کسی افشا نکنید. این رمزها را همواره از تنظیم پیش‌فرضی که شرکت سازنده تلفن همراه در گوشی شما قرار داده است تغییر دهید.

* سیم کارت، کارت حافظه، باتری و تلفن را به صورت فیزیکی علامت گذاری کنید به طوریکه توسط یک شخص ناشناس قابل توجه نباشد (علامت کوچک، نقاشی، لغات یا عددها یا با ماژیک بنفش پررنگ که در مقابل نور بیرنگ می‌شود). روی قسمت‌های متصل تلفن، برچسب‌های پرینت شده ضد تقلب و یا نوار ببندید. این کار به شما کمک می‌کند تا به راحتی تشخیص دهید که آیا هیچ کدام از این اجزا تلفن دست‌کاری یا جابه‌جا شده‌اند یا نه (برای مثال برچسب یا نوار باعث می شود تا تراز وسط بهم خورده یا رد قابل توجهی باقی بماند).

* همیشه از این که چه اطلاعاتی در روی سیم کارت شما، کارت‌های حافظه و در حافظه تلفنتان ذخیره شده است، آگاه باشید. از ذخیره کردن اطلاعات حساس روی تلفن خود پرهیز کنید. چنان‌چه نیازی به این کار دارید، می‌توانید این اطلاعات را روی کارت‌های حافظه‌ی خارجی بریزید چرا که این کارت‌ها در مواقع لزوم به راحتی می‌توانند از بین برده شوند. پس بهتر است که این اطلاعات را روی حافظه‌ی داخلی تلفن نریزید.

* از سیم کارت و کارت حافظه‌ی خارجی (اگر تلفن شما دارای آن باشد)، محافظت کنید چرا که این‌ها ممکن است دارای اطلاعات حساسی مانند جزئیات مربوط به افراد در تماس با شما و پیامک‌ها باشند. برای مثال اگر تلفن شما نیاز به سرویس دارد، هرگز آن را تنها در مغازه تعمیرات نگذارید.

* وقتی که تلفن خود را دور می‌اندازید، اطمینان حاصل کنید که هرگز اطلاعات ذخیره شده‌ی روی آن یا سیم کارت یا کارت حافظه را دور نریزید (حتا اگر تلفن یا کارت‌های آن شکسته یا منقضی شده‌اند) بهترین کار برای از بین بردن سیم کارت‌ها این است که آن‌ها را به صورت فیزیکی از بین ببرید. اگر می‌خواهید که تلفن خود را دور بیندازید یا بفروشید و یا مورد استفاده مجدد قرار دهید، مطمئن شوید که همه‌ی اطلاعات روی آن از بین رفته باشد.

* فقط به فروشگاه‌ها و تعمیرکاران تلفن همراه قابل اعتماد مراجعه کنید. این باعث می‌شود که وقتی تلفن دست دوم می‌خرید یا تلفن خود را برای تعمیر می‌برید، میزان آسیب‌پذیری اطلاعات شما کاهش یابد. برای خرید تلفن به فروشندگان تلفن مجاز مراجعه کنید. با این روش احتمال این که در تلفن شما جاسوس‌افزار نصب شده باشد، خیلی کم است.

* اطلاعات تلفن همراه خود را به صورت منظم به رایانه منتقل کنید. اطلاعات منتقل شده را به طور امن و مطمئن ذخیره کنید. (برای کسب اطلاعات بیشتر به بخش [۴. چگونه مراقبت از فایل‌های محرمانه موجود در رایانه](/fa/chapter-4) سری بزنید. این کار باعث می‌شود که چنان‌چه تلفن خود را گم کردید، بتوانید اطلاعات خود را دوباره به دست بیاورید. ذخیره‌ی اطلاعات هم‌چنین به شما کمک می‌کند تا به خاطر بیاورید چه اطلاعاتی را در ممکن است از دست داده باشید (وقتی که تلفن شما گم شده یا دزدیده شده است) و به این ترتیب می‌توانید اقدامات لازم را انجام دهید.

* شماره سریال ۱۵ رقمی یا IMEI (شناسه‌ی بین المللی تجهیزات تلفن همراه) به شما کمک می‌کند تا تلفن خود را شناسایی کنید. با وارد کردن #06#* در داخل بسیاری از تلفن های همراه یا با مراجعه به پشت باطری تلفن و یا با نگاه به قسمت تنظیم‌های تلفن می‌توان به این شناسه دست‌رسی پیدا کرد.

* زمانی که تلفن خود را از یک سرویس‌دهنده خریداری می‌کنید، مزایا و معایب آن را در نظر داشته باشید. اگر دزدیده شدن تلفن خود را به سرویس‌دهنده آن اطلاع دهید، او می‌تواند جلوی استفاده بیش‌تر از آن را بگیرد. اما خریداری تلفن به این طریق، بدان معنی است که هویت شما به آن تلفن گره خورده است. 

