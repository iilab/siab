

---

lang: fa
community: guide
type: tactics
legacy: True
child: True
weight: 3
depth: 3
title: Creating a digital backup

---

از میان اطلاعاتی که در بالا به آن‌ها اشاره شد، بیش‌تر کاربران نگران تهیه‌ی نسخه‌ی پشتیبان از اسناد الکترونیکی خود هستند. اصطلاح اسناد الکترونیک تا حدودی مبهم و دو پهلو است اما به طور کلی به فایل‌هایی گفته می‌شود که کاربر با آن‌ها سر و کار دارد و می‌تواند آن‌ها را یا با دو بار کلیک کردن و یا از طریق برنامه‌ی کاربردی مخصوص باز کند، در آن‌ها تغییر ایجاد کند و دوباره آن‌ها را ببندد. اسناد الکترونیکی به طور خاص شامل: فایل‌های متنی ساده، اسناد متنی صفحه‌بندی شده، اسلایدهای دیجیتال مخصوص سمینار و سخنرانی‌ها، فایل‌های PDF، صفحه‌ی گسترده و امثال این‌ها می‌شود. اسناد الکترونیکی را معمولا بر خلاف پیام‌های رایانامه (ایمیل) نمی‌توان با نسخه‌های موجود روی سرورهای اینترنتی، مطابقت زمانی داد.

در هنگام تهیه‌ی نسخه‌ی پشتیبان از اسناد الکترونیک، نباید فایل‌های مرتبط با نرم‌افزارهای کاربردی را از قلم انداخت. مثلاً اگر از نرم‌افزار تقویم یا آدرس‌های الکترونیک استفاده می‌کنید، باید زیرشاخه‌ای را که این برنامه‌ها، داده‌های خود را در آن ذخیره می‌کنند، پیدا کنید. اگر شانس یارتان باشد، فایل‌های مرتبط با نرم‌افزارها نیز در شاخه‌ی اسناد الکترونیک ذخیره خواهند شد. به عنوان مثال در سیستم عامل ویندوز شاخه‌ی **My Documents** برای ذخیره‌ی اسناد الکترونیک پیش‌بینی شده است. به هر حال صرفن ظر از این که فایل‌های شما در کنار اسناد الکترونیک ذخیره گردند یا خیر، در هنگام تهیه‌ی نسخه‌ی پشتیبان نباید آن‌ها را نادیده گرفت.

پیام‌هایی که با نرم‌افزارهایی چون [*Thunderbird*](/fa/glossary#Thunderbird) ذخیره می‌شوند نیز از نوع فایل‌های وابسته به نرم‌افزار می‌باشند. اگر از این گونه برنامه‌های مدیریت رایانامه (ایمیل) استفاده می‌کنید، به خصوص اگر نمی‌خواهید نسخه‌ای از پیام‌های شما روی سرور مربوطه ذخیره گردد یا نمی‌دانید که چگونه این کار را انجام دهید، باید بانک اطلاعاتی رایانامه‌ی (ایمیل)‌ خود را نیز به نسخه‌ی پشتیبان اطلاعات خود پیوست کنید و در هنگام پشتیبان‌گیری دوره‌ای، آن‌ها را از قلم نیاندازید. فایل‌های تصویری و ویدئویی را نیز بسته به آن که چگونه با آن‌ها سر و کار داشته باشید می‌توانید جزء اسناد الکترونیک به حساب آورید. برنامه‌هایی مانند Windows Media Player و iTunes برای ذخیره فایل‌های صوتی و تصویری مانند بانک‌های اطلاعاتی عمل می‌کنند. اگر از چنین برنامه‌هایی برای پخش موسیقی یا فیلم استفاده می‌کنید، باید رد پای فایل‌های صوتی یا تصویری مورد نیاز خود را دنبال کنید و محل ذخیره آن‌ها را روی سخت دیسک رایانه‌ی خود بیابید و در صورت تمایل آن‌ها را به نسخه‌ی پشتیبان دیجیتال خود اضافه کنید.


### وسیله‌های ذخیره‌ساز ###

پیش از تهیه‌ی نسخه‌های پشتیبان از اسناد الکترونیک، باید در مورد نوع وسایل و تجهیزات ذخیره‌ساز مورد نیاز برای این عمل، تصمیم بگیرید. وسایل ذخیره‌ساز انواع مختلفی دارد که در ادامه به شرح هر یک پرداخته خواهد شد.

**حافظه‌های USB**

حافظه‌های USB چندان گرانقیمت نیستند و می توانند حتی دارای ظرفیت های بالایی برای ذخیره اطلاعت باشند. اطلاعات ذخیره شده روی حافظه‌های USB را می‌توان بارها پاک کرده و دوباره بازنویسی نمود. حافظه‌های USB نیز از طول عمر محدودی برخوردارند که تا اندازه زیادی به نوع و میزان استفاده از آنها بستگی دارد، اما طول عمرشان معمولاً حول و حوش ۱۰ سال تخمین زده می‌شود. 

**لوح‌های فشرده (CD)**

معمولا هر CD ظرفیتی معادل 700 مگابایت دارد. اگر تصمیم دارید از CD برای نگهداری نسخه‌ی پشتیبان اطلاعات خود استفاده کنید به درایو مخصوص CD و نرم‌افزار مخصوص و تعدادی CD خام نیازمندید. اگر می‌خواهید هر چند وقت یک بار اطلاعات موجود روی CD را پاک کنید و یا فایل‌های ذخیره شده روی آن را به‌روز کنید، درایو و CDهای شما باید از نوع RW (قابل بازنویسی) باشند. امروزه در همه‌ی سیستم‌‌عامل‌های عمده مثل Windows XP نرم‌افزارهایی تعبیه شده است که امکان کپی فایل‌ها روی CD و CD-RW را برای کاربران فراهم می‌سازد. لازم به ذکر است که اطلاعات ذخیره شده روی لوح‌های فشرده معمولاً عمری معادل ۵ تا ۱۰ سال دارند. اگر می‌خواهید نسخه‌های پشتیبان را برای مدت طولانی‌تری روی CD نگهدارید، بهتر است بطور دوره ای از CD‌های قدیمی‌تر روی CDهای جدید کپی بگیرید. راه حل دیگر آن است که از CDهای مرغوب‌تر که طول عمر بیش‌تری دارند استفاده کنید یا کلاً روش پشتیبان‌گیری دیگری را برگزینید.

**Digital Video Discs (DVDs)**

DVDها می‌توانند تا 4.7 گیگابایت اطلاعات را در خود نگه دارند. طرز کار با آن‌ها تا حدود زیادی مشابه با لوح‌های فشرده است با این تفاوت که به تجهیزات نسبتاً گران‌تری نیازمندند. برای استفاده از این نوع دیسک‌ها به تجهیزاتی چون دیسک چرخان DVD یا DVD-RW و دیسک‌های متناسب با آن‌ها نیاز دارید. همانند لوح‌های فشرده، اطلاعات ذخیره شده روی DVDها نیز پس از مدتی فرسوده و غیرقابل استفاده می‌شوند. 

**سرورهای اینترنتی**

سرورهای پشتیبان اینترنتی معمولاً از ظرفیت نامحدودی برای ذخیره‌ی اطلاعات برخوردارند، اما تصمیم به استفاده از آن‌ها به عواملی چون سرعت و ثبات ارتباط اینترنتی شما بستگی دارد. به خاطر داشته باشید که مستقر کردن یک سرور پشتیبان در محل کار، با اصل نگهداری نسخه‌های کپی و اصلی در دو مکان جداگانه، مغایرت دارد. برخی تارنماها نیز خدمات رایگان ذخیره اطلاعات را به کاربران خود ارائه می‌دهند. اما باید با دقت میزان خطرات مربوط به ذخیره اطلاعات خود بصورت آنلاین را در نظر بگیرید.  با توجه به این که در بسیاری از موارد، کاربر هیچ شناختی از گردانندگان تارنما ندارد و نمی‌تواند صد درصد به آن‌ها اعتماد کند، توصیه می‌شود که اطلاعات خود را ابتدا رمزنگاری کرده و سپس در آن تارنمای بارگذاری کند. در بخش [***منابعی برای مطالعه‌ی بیش‌تر***](/fa/5-firtherreading) به نام و آدرس برخی این تارنماها اشاره شده است.


**نرم‌افزار های مخصوص پشتیبان گیری**

نرم‌افزار Cobian Backup یکی از ابزارهای ویژه‌ی پشتیبان‌گیری است که شیوه‌ی کار با آن ساده بوده و می‌توان آن را به گونه‌ای تنظیم کرد که به صورت خودکار و در فواصل زمانی معین از اطلاعات موجود در رایانه پشتیبان بگیرد و هر بار فقط فایل‌هایی به نسخه‌ی پشتیان اضافه کند که نسبت به دفعه‌ی قبل دچار تغییر شده‌اند. نرم‌افزار Cobian Backup هم‌چنین می‌تواند فایل‌ها را در حین پشتیبان‌گیری، فشرده سازد تا فضای کم‌تری را آشغال کنند.



<div class="getstarted" markdown="1">
کتاب‌چه: راهنمای استفاده از [*Cobian Backup*](/fa/cobain-fa) را فرا بگیرید
</div>


مطابق معمول، توصیه می‌شود که با استفاده از نرم افزرارهایی چون [*TrueCrypt*](/fa/glossary#TrueCrypt) نسخه های پشتیبان خود را رمزنگاری کنید. جهت کسب اطلاعات بیشتر در این مورد به فصل چهارم: چگونگی مراقبت از فایلهای محرمانه موجود در رایانه [***فصل چهارم: چگونگی مراقبت از فایلهای محرمانه موجود در رایانه***](/fa/chapter-4) مراجعه کنید.



<div class="getstarted" markdown="1">
کتاب‌چه: کار با [*TrueCrypt*](/fa/truecrypt) را یاد بگیرید
</div>
<p>


نکته‌هایی که در هنگام استفاده از ابزارهای بالا برای پشتیبان‌گیری از اطلاعات باید به آن‌ها توجه داشته باشید، عبارتند از:

- فایل‌های موجود روی رایانه‌تان را سازمان‌دهی کنید. سعی کنید همه‌ی شاخه‌هایی را که حاوی اسناد الکترونیکی مورد نیاز شما هستند به یک مکان؛ مثلاً شاخه‌‌ی **My Documents** منتقل کنید. 
- اگر از نرم‌افزاری استفاده می‌کنید که فایل‌های مرتبط با خود را در بانک اطلاعاتی مخصوصی ذخیره می‌کند، ابتدا باید مکان آن بانک اطلاعاتی را در رایانه‌ی خود پیدا کنید و فایل‌های مورد نیاز خود را به شاخه‌ای که اسناد الکترونیکی خود را در آن نگهداری می‌کنید منتقل نمایید. 
- برنامه‌ی زمان‌بندی شده‌ی معینی را برای انجام پشتیبان‌گیری مشخص نمایید.
- سعی کنید تا خط مشی تهیه‌ی نسخه‌های پشتیبان را برای آن دسته از همکاران خود که تا کنون از برنامه‌ی مشخصی برای پشتیبان‌گیری از اطلاعات پیروی نمی‌کرده‌اند، تدوبن و به آن‌ها کمک کنید تا اهمیت این موضوع را درک کنند.
- روند بازیابی اطلاعات از روی نسخه‌های پشتیبان را آزمایش کنید. به خاطر داشته باشید آن‌چه که در زمان نیاز به اطلاعات نسخه‌های پشتیبان اهمیت بسیاری پیدا می‌کند، امکان بازیابی مطمئن اطلاعات پشتیبان‌گیری شده است. 



<div class="background" markdown="1">
اردلان: بسیار خوب. من یک نسخه‌ی پشتیبان رمزنگاری شده از اطلاعاتم تهیه و آن برای روی یک لوح فشرده ذخیره کردم. برنامه‌ی Cobian را طوری تنظیم کرده‌ام که هر چند روز یک بار نسخه‌های پشتیبان من را به‌روز کند. میز محل کار من دارای کشوی قفل‌دار است. من تصمیم دارم تا لوح فشرده نسخه‌ی پشتیبان اطلاعتم را در این کشو نگهداری کنم تا گم نشود.

نوید: اما اگر محل کار شما دچار آتش‌سوزی شود چه می کنید؟ در این صورت رایانه، میز کار، لوح‌های فشرده نسخه‌ی پشتیبان، همه و همه از بین خواهند رفت. حتا اگر سارقی تصمیم به سرقت از محل کار شما بگیرد، آیا فکر می‌کنید که قفل کوچک کشوی میز شما مانع از آن خواهد شد که محتویات آن به سرقت نرود؟
</div>

