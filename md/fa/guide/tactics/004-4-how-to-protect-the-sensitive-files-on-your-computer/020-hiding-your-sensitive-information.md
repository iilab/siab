

---

lang: fa
community: guide
type: tactics
legacy: True
child: True
weight: 2
depth: 3
title: Hiding your sensitive information

---

یکی از ایرادهایی که به داشتن گاوصندوق در خانه یا محل کار معمولاً وارد می‌شود آن است که آشکارا نشان می‌دهد که شما چیزی را از دست‌رس دیگران دور نگه داشته‌اید یا به عبارتی مخفی کنید. در موارد بسیاری کاربران رایانه نیز با استفاده از برنامه‌های [*رمزگذاری*](/fa/glossary#Encryption)، چنین برداشتی را به وجود می‌آورد. یعنی عملاً به دیگران نشان می‌دهید که دارای اطلاعات حساسی هستید و مایل نیستید که دیگران به آن دست‌رسی داشته باشند. بنابراین از دید آنانی که مایل به دست‌رسی به اطلاعات شما هستند و با توجه به تمهیدات انجام شده از دستیابی به آن‌ها ناتوانند، از پیش مجرم هستید. باید اعتراف کرد که علی رغم برتری مزایای [*رمزگذاری*](/fa/glossary#Encryption) اطلاعات بر معایب آن، این پیش‌فرض که شما مشغول مخفی کردن چیزی هستید، خطری جدی برای فرد دارنده‌ی صندوق‌های [*رمزگذاری*](/fa/glossary#Encryption) شده است. اساساً به دو دلیل عمده، برخی افراد تمایلی به استفاده از ابزاری مانند [*TrueCrypt*](/fa/glossary#TrueCrypt) ندارند: یکی خطر از پیش‌گناه‌کار قلمداد شدن و دیگری موضوع آشکار شدن محل پنهان شدن اطلاعات محرمانه.


### **خطر گناه‌کار قلمداد شدن** ###

در برخی کشورها، مخفی کردن اطلاعات از طریق [*رمزگذاری*](/fa/glossary#Encryption)، خلاف قانون است. این به این معنی است که هرگونه فعالیت مرتبط با [*رمزگذاری*](/fa/glossary#Encryption) اطلاعات اعم از دریافت، نصب یا استفاده از نرم‌افزارهای مربوطه، خودش جرم تلقی می‌شود. در عمل اگر نیروهای نظامی و انتظامی جزء گروه‌هایی هستند که اطلاعات خود را از آن‌ها پنهان می‌کنید، آن‌گاه عدم پیروی شما از قوانین، بهانه‌ی لازم را در اختیار آنان قرار می‌دهد تا فعالیت‌های شما را مورد تحقیق و تفحص قرار دهند یا کل تشکیلات شما به محاکمه بکشند. البته تهدیدهایی از این دست معمولا ربطی به قانونی بودن یا نبودن [*رمزگذاری*](/fa/glossary#Encryption) ندارند و فقط برای آزار سازمان‌ها، از آن به عنوان دست‌آویز استفاده می‌کنند. بنابراین چنان‌چه احساس شما بر این است که حتا به کاربردن این‌گونه نرم‌افزارها کافی است تا شما را در زمره‌ی عاملین فعالیت‌های خراب‌کارانه یا جاسوسی قرار دهد (فارغ از محتوای اطلاعاتی که قصد پنهان کردن آن را دارید) آن‌گاه لازم است تا نسبت به استفاده یا عدم استفاده از چنین نرم‌افزارهایی، بر حسب شرایط حاکم، تأمل کنید و سپس تصمیمی درست بگیرید.

اگر شرایط شما به گونه‌ای است که در بالا گفته شد، گزینه‌های پیش روی شما عبارتند است از:

- کلاً از فکر استفاده از نرم‌افزارهای مدیریت اطلاعات محرمانه خارج شوید. در این صورت باید فقط اطلاعات غیر حساس خود را ذخیره کنید و یا برای نگهداری آن دسته از اطلاعات حساسی که نیاز به حفظ آن‌ها دارید، یک سری کدهای من در آوردی ابداع کنید.
- راه دیگر، استفاده از روش [*پنهان‌نگاری*](/fa/glossary#Steganography) به جای رمزگذاری است (پنهان‌نگاری یا استگانوگرافی هنر برقراری ارتباط پنهانی است و هدف آن پنهان کردن ارتباط به وسیله قرار دادن پیام در یک رسانه‌ی پوششی است به گونه‌ای که کم‌ترین تغییر قابل کشف را در آن ایجاد نماید و نتوان پیام پنهان در رسانه را حتا به صورت احتمالی آشکار سازد). برای این منظور ابزارهایی وجود دارند که امکان پیاده کردن این روش را به شما می‌آموزند. اما به کارگیری آن‌ها نیز مستلزم احتیاط و هم‌چنین مهارت کافی است. به علاوه، استفاده از این روش نیز ممکن است شما را در زمره «از پیش گناه‌کاران» قرار دهد.
- یک راه دیگر آن است که همه‌ی اطلاعات محرمانه‌ی خود را در شناسه‌ی رایانامه‌ای (ایمیل) امن ذخیره کنید. بدیهی است برای این کار به یک ارتباط مطمئن اینترنتی و آگاهی لازم از نحوه‌ی کار با رایانه و خدمات اینترنت نیاز دارد. در این روش، می‌توان فرض را بر این گذاشت که [*رمزگذاری‌ای*](/fa/glossary#Encryption) که با رایانامه (ایمیل) انجام می‌شود نسبت به [*رمزگذاری*](/fa/glossary#Encryption) که شما بر روی فایل و اطلاعات خود اعمال می‌کنید، کم‌تر شما را در مظان اتهام قرار می‌دهد. علاوه بر این، شانس کم‌تری برای کپی کردن تصادفی اطلاعات خود روی سخت دیسک و به حال خود رها کردن آن‌ها وجود دارد.
- گزینه‌ی دیگر، کپی کردن و نگهداری اطلاعات محرمانه در مکانی به غیر از رایانه‌ی خودتان مثلاً بر روی حافظه‌ی USB یا وسایل ذخیره‌ساز خارجی است اما باید توجه داشت که میزان آسیب‌پذیری این تجهیزات از رایانه بیش‌تر است، چرا که ممکن است آن‌ها را گم کنید و نهایتاً توسط نیروهای امنیتی توقیف شوند. پس حمل اطلاعت مهمی که به صورت رمزگذاری نشده روی آن‌ها قرار گیرد، کار درستی نیست.

بسته به شرایط و بنا به ضرورت می‌توان ترکیبی از کارهای بالا را به کار گرفت. حتا زمانی که نسبت به عواقب قانونی این مسأله نگران هستید، باز هم بهترین راه حل استفاده از نرم‌افزارهایی چون [*TrueCrypt*](/fa/glossary#TrueCrypt) است.

اگر می‌خواهید صندوق‌های [*رمزگذاری*](/fa/glossary#Encryption) شده ظن کم‌تری ایجاد کنند، نام آن‌ها را به نوع فایل دیگری تغییر دهید تا شبیه فایل های معمولی به نظر برسند. مثلاً استفاده از پسوند iso برای صندوق‌هایی که حجم آن‌ها حدود 700 مگابایت است، فایل شما را شبیه یک فایل ایزوی لوح فشرده (CD Image) نشان می‌دهد. برای فایل‌های با اندازه‌ی کوچک‌تر بهتر است از پسوندهای مناسب و واقع‌گرایانه‌تری استفاده شود. تغییر نام این فایل‌ها مانند آن است که مثلاً گاوصندوق خود را در پشت یک تابلوی نقاشی در محل کار یا منزل خود مخفی کرده باشید. بدین ترتیب تا زمانی که فردی محل کار شما را کاملاً زیر و رو نکند، اطلاعات شما در جای امنی قرار دارد. برای ایجاد ظن کم‌تر، حتا می‌توان نام برنامه‌ی [*TrueCrypt*](/fa/glossary#TrueCrypt) را نیز عوض کرد. در نتیجه اگر این برنامه را در کنار فایل‌های صندوق های رمزگذاری شده بر روی حافظه‌ی USB یا دیسک سخت ذخیره کنید، قیافه‌ی آن کاملاً شبیه هر فایل معمولی دیگری جلوه می‌کند. برای کار با این برنامه به [***راهنمای TrueCrypt***](truecrypt) سری بزنید.



### **خطرهای ناشی از افشای محل نگهداری اطلاعات محرمانه** ###

بیش‌تر وقت‌ها موضوعی که افراد دارای اطلاعات محرمانه را نگران می‌کند، خطر دستگیری به خاطر در اختیار داشتن نرم‌افزارهای مربوط به [*رمزگذاری*](/fa/glossary#Encryption) اطلاعات نیست بلکه نگرانی عمده آنان این است که صندوق‌های رمزگذاری شده و در‌ واقع محل دقیق ذخیره‌ی اطلاعات محرمانه‌شان را افشا می‌کنند. بدیهی است که به غیر از شما فرد دیگری قادر به خواندن آن اطلاعات نیست، اما آن‌چه مسلم است این که فرد متجاوز می‌داند که قطعاً اطلاعاتی وجود دارد و شما برای مخفی کردن آن تلاش کرده‌اید. در نتیجه، فرد یا افرادی که هدفشان دست‌رسی به اطلاعات محرمانه‌ی شما است ممکن است با استفاده از روش‌های غیر معمولی چون ترساندن، تهدید، بازجویی و شکنجه شما را وادار کنند تا صندوق‌های رمزگذاری شده‌تان باز کنید. به همین خاطر است که در نرم‌افزار [*TrueCrypt*](/fa/glossary#TrueCrypt) ویژگی «قابلیت انکار کردن» پیش‌بینی شده است.

«قابلیت انکار کردن» خصوصیتی است که برنامه‌ی [*TrueCrypt*](/fa/glossary#TrueCrypt) را از سایر برنامه‌های مدیریت رمزگذاری اطلاعات متمایز می‌کند. این ویژگی را می‌توان نوعی «[*پنهان‌نگاری*](/fa/glossary#Steganography) (Steganography)» دانست که با کمک آن، محرمانه‌ترین اطلاعات شما به شکل اطلاعاتی غیر محرمانه و مخفی تبدیل می‌شوند. اگر بخواهیم به مثال گاوصندوق بازگردیم، مانند آن می‌ماند که اطلاعاتی را در گاوصندوق قرار دهید که به ظاهر مهم‌اند ولی در‌ واقع اهمیت آن‌ها فقط جنبه‌ی صوری دارد. بدین ترتیب اگر فردی به کلید گاوصندوق شما دست پیدا کند یا رمز آن را کشف کند، نهایتاً اطلاعاتی را در آن خواهد یافت که در ظاهرا واقعی و معقول جلوه می‌کنند ولی عملاً فاقد ارزش اطلاعاتی خاصی هستند.
اطلاعات مهم شما نیز در همان گاوصندوق قرار دارد ولی کسی جز شما نمی‌داند که محفظه‌ای مخفی در آن گاوصندوق تعبیه شده و اطلاعات محرمانه‌ی شما را در خود جای داده است. بدین ترتیب حتا اگر مجبور به افشای رمز عبور خود شده و اطلاعات موجود در صندوق‌های رمزگذاری شده را در اختیار آمران حکومت قرار داده باشید، به راحتی می‌توانید وجود هرگونه اطلاعات دیگری به جز آن‌ها را انکار کنید. هدف اصلی از وجود ویژگی «قابلیت انکار کردن» در برنامه‌ی [*TrueCrypt*](/fa/glossary#TrueCrypt) آن است که به کاربر امکان دهد تا در موقعیت‌های خطرناک، ضمن حراست از اطلاعات محرمانه‌ی خود، از مهلکه جان سالم به در برد. در عین حال گاهی اوقات و همان گونه که در بخش [***خطر گناه‌کار قلمداد شدن***](#Considering_the_risk_of_self-incrimination) به آن اشاره شد، حتا در اختیار داشتن نرم‌افزارهای [*رمزگذاری*](/fa/glossary#Encryption) نیز جرم محسوب می‌شود و انکار یا عدم انکار وجود اطلاعات محرمانه از وخامت اوضاع نخواهد کاست. 
شیوه‌ی کار «قابلیت انکار کردن» در برنامه [*TrueCrypt*](/fa/glossary#TrueCrypt) به این صورت است که اطلاعات محرمانه‌ی شما عملاً در یک صندوقچه‌ی مخفی در داخل صندوق رمزگذاری شده قرار داده می‌شوند. رمز عبور این صندوقچه‌ی مخفی با رمز عبور صندوق مادر (اصلی) فرق می‌کند. بنابراین، حتا اگر فرد متجاوز از دانش فنی لازم در این رابطه برخوردار باشد، قادر نخواهد بود تا وجود صندوقچه‌ی مخفی در داخل صندوق اصلی را اثبات کند. البته این افراد غالباً با توانایی‌های برنامه‌ی [*TrueCrypt*](/fa/glossary#TrueCrypt) آشنایی دارند، پس نمی‌توان تضمین کرد حتا انکار عدم وجود صندوقچه‌ی مخفی، از شما رفع سوء ظن کند. با وجوداین عمده کاربران برنامه‌ی [*TrueCrypt*](/fa/glossary#TrueCrypt) «قابلیت انکار کردن» را حتا فعال هم نمی‌کنند. علی رغم این که بررسی‌های مختلف نشان داده است که تشخیص وجود صندوقچه‌های مخفی در دل صندوق‌های [*رمزگذاری*](/fa/glossary#Encryption) شده عملاً امکان ندارد، اما این مسئولیت کاملاً متوجه شما هست که مبادا با سهل‌انگاری‌های غیر فنی موجودیت این صندوقچه‌های مخفی را به خطر اندازید. به خاطر داشته باشید که حتماً پس از پایان کار با محتویات صندوقچه، آن را مجدداً قفل نمایید. هم‌چنین اجازه ندهید تا سایر برنامه‌های کاربردی موجود در رایانه‌ی شما برای فایل‌های درون صندوقچه‌ی مخفی، میان‌بر درست کنند. در بخش [***منابعی برای مطالعه‌ی بیش‌تر***](4-furtherreading) اطلاعات تکمیلی در این مورد ارائه شده است.


<div class="background" markdown="1">
هنگامه: پس به این ترتیب، شاید اصلاً نباید اطلاعات فردی افراد شرکت‌کننده در نظرسنجی را در جایی ذخیره کنیم. تو چی فکر می‌کنی؟

مینا: موافقم. هر چه درصد این جور اطلاعات کم‌تر باشند بهتر است. به علاوه فکر می‌کنم ما باید یک کد ابداع کنیم تا بتوانیم نام افراد و محل آن‌های را که باید اطلاعاتشان را ذخیره کنیم، ایمن نگه داریم
</div>

