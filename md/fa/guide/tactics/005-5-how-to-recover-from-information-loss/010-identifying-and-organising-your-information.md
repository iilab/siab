

---

lang: fa
community: guide
type: tactics
legacy: True
child: True
weight: 1
depth: 3
title: Identifying and organising your information

---

اگرچه انجام کارهایی چون ایجاد امنیت فیزیکی برای اطلاعات و مطمئن شدن از این که رایانه‌ی شما عاری از [*بدافزارها*](/fa/glossary#Malware) بوده و توسط یک [*فایروال*](/fa/glossary#Firewall) مطمئن و رمزعبورهای قوی حفاظت می‌شود، اهمیت دارد ولی کافی نیست. زیرا در بسیاری از موارد پیش‌بینی‌های شما ممکن است درست از آب در نیاید. مثلاً می‌توان به وقوع حوادثی غیر مترقبه‌ای چون حمله‌های ویروسی، حمله‌ی [*هکرها*](/fa/glossary#Hacker)، اتصال در جریان برق، نوسان‌های الکتریکی، ریختن لیوان آب روی رایانه، دزدیده شدن، توقیف اموال، خراب شدن سیستم عامل و اختلالات سخت‌افزاری اشاره کرد. بنابراین همان قدر که داشتن برنامه برای پیشگیری از وقوع چنین حوادثی دارای اهمیت است، آماده بودن برای مواجهه با آن‌ها نیز بسیار مهم می‌باشد.


<div class="background" markdown="1">
اردلان: نویدجان! می‌دانم که تهیه‌ی نسخه‌ی پشتیبان اهمیت دارد. آیا باید برای این کار از کسی کمک بگیرم؟ تو فکر می‌کنی که وقت، منابع و آگاهی لازم را برای انجام این کار دارم؟

نوید: به نظر من شما از پس این کار بر می‌آیید. البته تدوین طرحی مناسب برای پشتیان‌گیری از اطلاعات نیازمند تأمل و تفکر است، اما این بدان معنی نیست که وقت و منابع مالی زیادی را باید صرف آن کرد. اگر در نظر داشته باشید که اطلاعات شما از چه ارزشی برخوردارند طبیعتاً صرف کمی هزینه و وقت ارزشش را خواهد داشت. درست می‌گویم؟ علاوه بر این، تهیه نسخه پشتیبان طبیعتاً از آن کارهایی است که خود شما باید مسئولیت آن را بر عهده بگیرید. مگر آن که کادر فنی -که معمولاً در زمینه رایانه از آن کمک می‌گیرید- آن قدر قابل اعتماد و آن قدر مطلع از روش‌ها و محل‌های ذخیره‌سازی اطلاعات شما باشند که مطمئن باشید می‌توانند به شکل امن تمام اطلاعات شما را پشتیبان بگیرند. در غیر این صورت باز هم تأکید می‌کنم بتهر است شما شخصا بر روند پشتیبان‌گیری احاطه داشته، خودتان آن را انجام دهید. 
</div>

اولین گام برای تدوین برنامه‌ای برای پشتیبان‌گیری از اطلاعات مهم، شناسایی مکان‌های مختلفی است که اطلاعات شخصی و حرفه‌ای شما در آن جا قرار دارند. مثلاً رایانامه (ایمیل) شما ممکن است روی سرورهای (سرویس‌دهنده‌ی) اینترنت شما، روی رایانه‌ی سرویس‌دهنده‌ی رایانامه (ایمیل)، روی رایانه‌ی خودتان یا ترکیبی از همه این‌ها ذخیره شود. گذشته از این‌ها ممکن است در آن واحد دارای چندین شناسه‌ی رایانامه (ایمیل) هم باشید. پس از آن نوبت به اسناد و مدارک مهمی می‌رسد که در رایانه‌ی خود در خانه یا محل کار ذخیره کرده و می‌کنید. هم‌چنین آدرس‌های الکترونیک، آرشیو گفتگوهای اینترنتی و تنظیم‌های شخصی انجام شده برای نرم‌افزارهای کاربردی مختلف نیز نباید از قلم بیافتند. علاوه بر این احتمالاً ممکن است برخی اطلاعات خود را روی رسانه‌های قایل حملی مانند حافظه‌های USB، سخت دیسک‌های قابل حمل، انواع لوح‌های فشرده مثل CD یا DVD و فلاپی دیسک‌ها ذخیره کرده باشید. اگر دارای تارنما هستید، فراموش نکنید که ممکن است تعداد زیادی از متن‌ها و مقاله‌هایی که در طی سالیان متمادی برای تهیه‌ی آن‌ها زحمت کشیده‌اید، در سرور میزبان تارنمای شما ذخیره شده باشد. در آخر، اطلاعات غیر دیجیتالی خود را هم از قلم نیاندازید. اطلاعاتی که معمولاً در دفترچه‌های یادداشت، روزنگارها و نامه‌هایتان ثبت شده و می‌شوند.

در گام بعدی، باید مشخص شود که کدام یک از فایل‌های شما «نسخه‌های اصلی» و کدام یک «نسخه‌های کپی» هستند. نسخه‌ی اصلی معمولاً به جدیدترین (به‌روزترین) روایت یک فایل یا مجموعه‌ای از فایل‌های خاص گفته می‌شود. نسخه‌ی اصلی در‌واقع همان نسخه‌ای است که در صورت نیاز به ایجاد تغییر یا به‌روز کردن اطلاعات، به سراغ آن می‌روید. بدیهی است که اطلاق نسخه‌ی اصلی و نسخه‌ی کپی به فایل‌هایی که تنها یک روایت از آن را در اختیار دارید، مصداق پیدا نمی کند. گاهی پیش از آن که بتوان نسخه‌های کپی شده از روی نسخه‌ی اصلی را بر اساس تغییرات جدید انجام شده در آن، به‌روز رسانی کرد، ممکن است بر اثر وقوع حادثه‌ای غیر مترقبه، نسخه‌ی اصلی از بین رفته و یا گم شود. مثلاً فرض کنید در حال سفر هستید و هم‌زمان با دریافت اطلاعات جدید، نسخه کپی را که از روی فایل اصلی تهیه کرده و به همراه دارید، دائما به‌روزرسانی می کنید. بدین ترتیب، این نسخه‌ی کپی کم کم به نسخه‌ی اصلی شما بدل می‌شود چرا که حاوی اطلاعات جامع‌تر و جدیدتری است. 

در مرحله‌ی بعد، باید فهرستی از مکان‌های نگهداری نسخه‌های اصلی و کپی اطلاعات مورد نیاز شما، مطابق آن‌چه که در بالا بدان اشاره شد، تهیه شود. این فهرست به شما کمک خواهد کرد، تا نیازهای خود را شناخته و برای تدوین یک برنامه‌ی جامع پشتیبان‌گیری اطلاعات آماده شوید. جدول زیر یک مثال ساده از چنین جدولی را به شما نشان می‌دهد. البته شکی نیست که فهرست شما احتمالاً بلندتر از این فهرست بوده و وسایل ذخیره‌سازی‌ای را که بیش از یک فایل را در خود جای می‌دهند، و هم‌چنین اطلاعاتی را که در بیش از یک وسیله‌ی ذخیره کننده نگهداری می‌شوند را در بر می‌گیرد. 

<table border="1">
<tbody>
<tr>
<th>نوع داده‌ها</th>
<th>اصلی/کپی</th>
<th>وسیله‌ی ذخیره‌ساز</th>
<th>محل نگهداری</th>
</tr>
<tr>
<td>اسناد الکترونیک</td>
<td>اصلی</td>
<td>سخت دیسک رایانه</td>
<td>محل کار</td>
</tr>
<tr>
<td>چند سند الکترونیکی مهم</td>
<td>کپی</td>
<td> حافظه‌ی USB</td>
<td>همراه خود</td>
</tr>
<tr>
<td>بانک‌های اطلاعاتی مرتبط با برنامه ‌ای کاربردی (عکس ها, آدرس‌ها, تقویم و غیره) </td>
<td>اصلی</td>
<td>سخت دیسک رایانه</td>
<td>محل کار</td>
</tr>
<tr>
<td>چند سند الکترونیکی</td>
<td>کپی</td>
<td>CD</td>
<td>خانه</td>
</tr>
<tr>
<td>رایانامه (ایمیل) و مشخصات رایانامه‌ی (ایمیل) دوستان و آشنایان</td>
<td>اصلی</td>
<td>شناسه‌ی Gmail</td>
<td>اینترنت
</td>
</tr>
<tr>
<td>پیامک‌های و مشخصات دوستان و آشنایان ذخیره شده در تلفن همراه</td>
<td>اصلی</td>
<td>تلفن همراه</td>
<td>همراه خود</td>
</tr>
<tr>
<td>اسناد کاغذی (قراردادها, صورت‌حساب‌ها, و غیره)</td>
<td>اصلی</td>
<td>کشوی میز</td>
<td>محل کار</td>
</tr>
</tbody>
</table>

در جدول بالا ملاحظه می‌کنید که:

- مثلاً اگر سخت دیسک رایانه‌ی محل کار شما خراب شود یا به اصلاح بسوزد، تنها اسنادی که جان سالم به در خواهند برد آن‌هایی هستند که روی حافظه‌ی USB همراه شما و CDهای موجود در منزل کپی شده بوده‌اند. 
- هم‌چنین بر اساس این جدول هیچ نسخه‌ی آفلاین از رایانامه‌ها (ایمیل)‌ و آدرس‌های اینترنتی شما در جایی نگهداری نمی‌شود، بنابراین اگر رمز عبور مربوط به آن‌ها فراموش شود (یا فرد بدنیتی موفق به نفوذ در اطلاعات شما شده و رمزهای عبور رایانامه‌هایتان (ایمیل) را تغییر دهد) دیگر امکان دست‌رسی به آن‌ها وجود نخواهد داشت.
- نسخه‌ی کپی از اطلاعات موجود در تلفن همراه وجود ندارد.
- نسخه‌ی کپی چه به صورت دیجیتال یا فیزیکی از اسناد کاغذی مانند قراردادها و صورت‌حساب‌ها موجود نیست.

