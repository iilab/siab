

---

lang: fa
community: guide
type: tactics
legacy: True
child: True
weight: 1
depth: 3
title: Assessing your risks

---

امنیت فیزیکی محل کار و تجهیزات و ابزارهای موجود در آن، موضوعی است که در بسیاری از نهادها و مؤسسات چندان مورد توجه قرار نمی‌گیرد. در نتیجه، معمولاً خطی مشی مشخصی برای تبیین اقداماتی که باید برای حفاظت از رایانه‌ها و ابزارهای پشتیبان‌گیری در برابر سرقت، شرایط نامساعد جوی، حوادث غیرمترقبه و سایر [*خطرات فیزیکی*](/fa/glossary#Physical_threat) انجام شود، وجود ندارد. علی رغم آن که وجود چنین برنامه‌های مدونی از اهمیت بسیاری برخوردار است، اما تدوین آن‌ با در نظر داشتن همه‌ی عوامل و شرایط ممکن، کار چندان آسانی نیست. مثلاً در برخی موسسه‌ها، درهای دفتر دارای قفل‌هایی درجه یک و مناسب است، در برخی حتا پنجره‌ها نیز ایمن شده‌اند. اما اگر در همین مؤسسه‌ها به موضوعاتی چون تعداد کلیدها و این که چه کسانی کلید کدام درها را در اختیار دارند توجه کافی نشود، اطلاعات حساس موجود در آن جا هم‌چنان در معرض خطر است.

<div class=background markdown=1>
حمید: ما می‌خواهیم خلاصه‌ای از خط مشی امنیتی کلینیک را در طرح درخواست بودجه بگنجانیم، از طرفی هم می‌خواهیم مطمئن شویم که خط مشی پیشنهادی ما جامع باشد. به نظر تو چه مواردی را باید در نظر بگیریم؟

سرور: ببینید، برای تامین امنیت فیزیکی، یک راه حل ثابت که بتوان آن را برای هر وضعیت و شرایطی تعمیم داد وجود ندارد. ویژگی‌های یک خط مشی امنیت فیزیکی خوب تقریباً همیشه به شرایط مختص به هر سازمان یا تشکیلات بستگی دارد. اما توصیه کلی که می‌توانم به شما ارائه دهم این است که برای تهیه‌ی یک طرح امنیتی خوب باید وضعیت محیط کارتان را به دقت بررسی کرده و با هشیاری کامل نقاط ضعف آن را بیابید و در مرحله‌ی بعد باید دنبال آن باشید که این نقاط ضعف را تقویت کرده خطر را بر طرف کنید.
</div>


برای ارزیابی خطرهای فیزیکی و میزان آسیب‌پذیری اطلاعات خود یا تشکیلاتی که برای آن کار می‌کنید، باید در ابتدا درجه‌های مختلف خطراتی که داده‌های شما را تهدید می‌کند شناخته و مورد بررسی قرار دهید:

- باید بدانید که از چه وسایل ارتباطی استفاده و چگونه از آن‌ها بهره گرفته می‌شود. مثال‌های این مورد شامل: نامه‌های کاغذی، نمابر، خط‌های تلفن ثابت، تلفن‌های همراه (موبایل)، رایانامه (ایمیل)، و پیام‌های [*Skype*](/fa/glossary#Skype) است.

- باید بدانید که اطلاعات محرمانه‌ی شما در کجا و به چه ترتیبی ذخیره می‌شود. سخت دیسک رایانه‌ها، شناسه رایانامه (ایمیل) و سرورهای وب، حافظه‌های USB، سخت دیسک‌های خارجی دارای پورت USB، لوح‌های فشرده اعم از CD یا DVD، تلفن‌های همراه، کاغذهایی که مطلب بر روی آن‌ها چاپ شده و دست‌نوشته‌ها، همگی از جمله احتمالاتی هستند که در این رابطه مد نظر قرار می‌گیرند.

- باید بدانید که وسایل ذخیره‌سازی که در بالا به آن‌ها اشاره شد در چه مکان‌های فیزیکی قرار دارند. این مکان‌ها می‌تواند محل کار، خانه، سطل آشغال حیاط پشتی یا جایی در فضای اینترنت باشد. در رابطه با مورد آخر، مشکل بتوان گفت که اطلاعات به لحاظ فیزیکی دقیقاً در کجا قرار دارند.

بنابراین توجه داشته باشید که اطلاعات شما ممکن از از جهت‌های مختلف دارای آسیب‌‌پذیری باشند. همان‌گونه که برای حفاظت از اطلاعات موجود در یک حافظه‌ی USB در برابر حمله‌ی [*بدافزارها*](/fa/glossary#Malware) به استفاده از ضد ویروس‌ها متوسل می شوید، باید برای تأمین امنیت فیزیکی همان اطلاعات در برابر سرقت، گم شدن یا تخریب، نیز تدبیر ویژه‌ای اندیشید. مثلاً اگر چه داشتن برنامه‌ای مدون برای تهیه‌ی نسخه‌های پشتیبان از اطلاعات و حفظ آن‌ها در مکانی خارج از محل کار، تدبیر مناسبی است اما ممکن است گاهی لازم باشد کارهای دیگری هم بکنید.

زمانی که می‌خواهید تصمیم بگیرید که آیا حافظه‌ی USB خود را در جیب لباس مخملتان کرده یا آن را در درون پاکت پلاستیکی نهاده و در چمدان خود قرار دهید، در‌ واقع در حال تعیین تکلیف برای امنیت فیزیکی آن هستید، اگر چه که اطلاعات موجود در آن در‌ واقع به صورت دیجیتال ضبظ شده‌اند. طبق روال همیشگی، تدوین و اعمال خط مشی امنیتی مناسب بستگی به شرایط موجود در مکان‌های مختلف دارد. برای مثال: آیا در شهر رفت و آمد می‌کنید یا در حال خروج از کشور هستید؟ آیا فرد دیگری حمل اثاثیه‌ی شما را بر عهده دارد؟ آیا هوا بارانی است؟ این‌ها برخی مواردی است که پیش از اتخاذ هرگونه تصمیمی در رابطه با امنیت فیزیکی اطلاعات باید مد نظر قرار گیرند.


