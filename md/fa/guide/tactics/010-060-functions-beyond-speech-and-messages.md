

---

lang: fa
community: guide
type: tactics
legacy: True
child: True
weight: 6
depth: 3
title: Functions beyond speech and messages

---

تلفن‌های همراه در حال تبدیل شدن به ابزارهای محاسباتی قابل حملی هستند که با توجه به سیستم‌های عمل‌کرد مخصوص به خود و برنامه‌های قابل دریافت، خدمت‌های مختلفی را به استفاده کننده‌های خود ارائه می‌دهند. در نتیجه، ویروس‌ها و نرم‌افزارهای جاسوسی در دنیای تلفن‌های همراه رخنه کرده‌اند. ویروس‌ها می‌توانند در تلفن همراه شما کاشته شوند یا به همراه نرم‌افزار کاربردی، زنگ تلفن و پیغام‌های چند رسانه‌ای که از اینترنت دریافت می‌کنید، وارد تلفن شما گردند. 

در حالی که بعضی از مدل‌های قدیمی تلفن‌های همراه دارای عمل‌کرد اینترنتی نیستند یا در این زمینه محدود عمل می‌کنند، با این وجود رعایت احتیاط در موارد زیر برای همه‌ی تلفن‌های همراه مهم است تا کاملا مطمئن شوید که ابزار شما بدون آگاهی شما در معرض خطر قرار نمی‌گیرد. بعضی از این اقدامات احتیاطی تنها برای تلفن‌های هوشمند قابل استفاده است اما در هر حال خیلی مهم است که بدانید تلفن شما از چه توانایی‌هایی برخوردار است تا اگر زمانی به مشکل برخوردید، بتوانید اقدامات مناسب جهت برطرف کردن آن را انجام دهید.

* فایل‌ها و عکس‌های محرمانه را روی تلفن همراه خود ذخیره نکنید.

* در اسرع وقت، آن‌ها را به مکان‌های امن -که در فصل [چگونگی مراقبت از فایل‌های محرمانه موجود در رایانه](/fa/chapter-4) توضیح داده شده- منتقل کنید.

* به طور مرتب آرشیو تلفن‌های انجام شده، پیغام‌ها، دفترچه‌ی تلفن و عکس‌ها را از بین ببرید.

* اگر از تلفن خود برای مرور اینترنت استفاده می‌کنید، کاربردهای قابل اطمینان مشابه آن‌چه که در مورد رایانه به کار می‌برید را مورد استفاده قرار دهید (برای مثال همیشه اطلاعات را با اتصالات رمزگذاری شده‌ای مثل [HTTPS](/fa/glossary#SSL) بفرستید).

* تلفن خود را تنها به رایانه‌ای متصل کنید که مطمئن هستید آن رایانه نرم‌افزار مخرب ندارد. برای اطلاعات بیش‌تر به بخش  [۱. چگونگی مراقبت از رایانه در برابر بدافزارها و هکرها](/fa/chapter-1) مراجعه کنید.

* هرگز برنامه‌های تایید نشده و ناشناخته را روی تلفن همراه خود نصب نکنید، این شامل زنگ‌های تلفن، تصویر پس زمینه، نرم‌افزارهای برنامه‌های کاربردی جاوا](/fa/glossary#Java)، یا هر چیز دیگری که از یک منبع ناخواسته و غیرمنتظره منشا گرفته است. چرا که ممکن است دارای ویروس‌ها نرم‌افزارهای مخرب یا برنامه‌های جاسوسی باشند.

* کارکردها و رفتارهای تلفن همراه خود را زیر نظر قرار دهید. مراقب برنامه‌های ناشناس و فرایندهای در حال اجرا، پیغام‌های عجیب و غریب و عملیات ناپایدار باشید. اگر در مورد امکانات و برنامه‌های کاربردی روی تلفن خود اطلاع چندانی ندارید و از آن‌ها استفاده نمی‌کنید، آن‌ها را غیر فعال یا حذف کنید.

* زمانی که از اینترنت بی‌سیمی استفاده می‌کنید که رمز عبور نمی‌خواهد، جانب احتیاط را بگیرید، دقیقا مثل زمانی که از رایانه برای اتصال به اینترنت بی سیم استفاده می کنید. اساسا تلفن همراه شبیه یک رایانه است و از این رو آسیب‌ها و ناامنی‌هایی که رایانه و اینترنت را تهدید می کند، تلفن‌ها را نیز تهدید می‌کند.

* زمانی که از تلفن خود استفاده نمی‌کنید، مطمئن شوید که کانال‌های ارتباطی مثل [Infrared (IrDA)](/fa/glossary#IrDA), [Bluetooth](/fa/glossary#Bluetooth) و Wireless Internet (WiFi)   خاموش یا غیر فعال است. زمانی که به آن‌ها نیاز دارید، روشنشان کنید و تنها در شرایط مناسب و مکان‌های قابل اعتماد استفاده کنید. تا می‌توانید از Bluetooth استفاده نکنید چرا که استراق سمع از این طریق بسیار آسان است. به جای آن برای انتقال داده‌ها می توانید از کابل اتصال که از تلفن همراه به هدفون هندزفری یا رایانه متصل می شود، استفاده کنید.

