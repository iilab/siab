

---

lang: fa
community: guide
type: tactics
legacy: True
child: True
weight: 1
depth: 3
title: Viruses

---

ویروس‌ها را به روش‌های مختلفی می‌توان طبقه‌بندی کرد. هر یک از این روش‌ها دارای گروه‌بندی‌های جذاب خود هستند. کرم‌ها، ابر-ویروس‌ها، اسب‌های تروا (تروجان‌ها)، و پنهان‌افزارها از جمله گونه‌های معروف و شناخته شده‌ی ویروس‌ها هستند. بسیاری از ویروس‌ها درشبکه‌ی اینترنت پراکنده‌اند و از طریق تارنماهای آلوده یا راه‌های دیگر، رایانه‌های  بی‌دفاع را هدف گرفته و آلوده می‌سازند. برخی دیگر از ویروس‌ها از طریق رسانه‌های قابل حمل مانند حافظه‌های USB و سخت‌دیسک‌های سیار (هارد اکسترنال) که امکان نوشتن و برداشتن اطلاعات از روی آن‌ها وجود دارد، به رایانه‌ها منتقل می‌شوند. این ویروس‌ها هم‌چنین قادرندا کنترل رایانه‌ی شما را به دست گرفته و از آن برای حمله به رایانه‌های دیگر استفاده کنند. خوشبختانه نرم‌افزارهای ضد ویروس گوناگونی وجود دارند که با کمک آن‌ها می‌توانید از رایانه‌ی خود و افرادی که با آن‌ها در ارتباط هستید، در برابر این‌گونه تهدیدها دفاع کنید.

### نرم‌افزارهای ضد ویروس (آنتی ویروس‌ها) ###
[*Avast*](/fa/glossary#Avast) یکی از ضد ویروس‌های خوب  و در عین حال رایگان است که تحت سیستم عامل ویندوز و مک کار می‌کند. کار با این نرم‌افزار ساده هست، مرتبا به‌روز-رسانی شده، و جزء ضد ویروس‌های مورد تأیید متخصصین است. برای استفاده‌ی مداوم از این ضد ویروس باید هر چهارده ماه، یک بار ثبت نام کنید. ثبت نام، به‌روز شدن و خود نرم‌افزار کاملاً رایگان می‌باشند. 


<div class=getstarted markdown=1>
صفحه‌ی [*راهنمای دستی Avast*](avast)
</div>

برنامه های ضد ویروس تجاری مختلف دیگری نیز وجود دارد که از آنها می توان به عنوان جایگزین Avast استفاده کرد. [*Clam Win*](/fa/glossary#Clam_Win)، ضد ویروسی از نوع [*نرم افزارهای آزاد و متن باز*](/fa/glossary#FOSS) است. اگر چه این نرم‌افزار فاقد برخی ویژگی‌های ضد ویروس‌های متداول هست اما مزیت عمده‌ی آن در این است که حتی از روی حافظه های USB قابل اجراست. بدین ترتیب حتا در مورد رایانه‌هایی که اجازه‌ی نصب نرم‌افزار در آن‌ها را ندارید، می‌توانید از Clam Win نصب شده بر روی USB برای ویروس‌یابی استفاده کنید.

### نکته‌هایی در مورد استفاده از ضد ویروس‌ها ###
- هرگز دو برنامه‌ی مختلف ضد ویروس را به طور همزمان اجرا نکنید. این کار ممکن است سرعت رایانه‌ی شما را به شدت کاهش داده یا حتا آن را به طور کامل از کار بیاندازد. همواره پیش از نصب ضد ویروس جدید،  برنامه ضد ویروس قبلی را از روی رایانه‌تان پاک کنید.
- دقت کنید که ضد ویروس شما دارای امکان به‌روز-رسانی باشد. معمولاً زمانی که رایانه‌ی جدیدی می‌خرید نرم‌افزارهای مختلف از جمله ضد ویروس از قبل بر روی آن نصب شده است. استفاده و به‌روز شدن بسیاری از این برنامه‌ها مستلزم آن است که به تارنمای مربوط به آن مراجعه و ثبت نام کنید حتا در مواردی باید برای استفاده‌ی مداوم از یک برنامه‌ی خاص مبلغی را نیز پرداخت نمایید، در غیر این صورت به‌روز-رسانی نرم‌افزا رپس از مدتی متوقف می‌شود. نرم‌افزارهایی که در این‌جا به شما معرفی می‌شوند، به طور رایگان به‌روز-رسانی می‌شوند.
- مطمئن شوید که ضد ویروس شما به‌روز رسانی می‌شود. هر روز ویروس‌های جدیدی نوشته و در سطح اینترنت و رایانه پخش می‌شوند. چنان‌چه ضد ویروس شما فاقد توان دفاعی لازم برای مقابله با ویروس‌های جدید باشد، به سرعت در برابر حمله آن‌ها آسیب‌پذیز می‌گردد.
- اگر ضد ویروس شما دارای امکان «ویروس‌یابی فعال (always on)» است، همواره آن را در حالت فعال قرار دهید. در ضد ویروس‌های مختلف اسامی متفاوتی بر روی این ویژگی گذاشته شده است اما اکثر آن‌ها چنین امکانی را در اختیار کاربر قرار می‌دهند. این امکان ممکن است با نام‌هایی چون «Realtime Protection»، «اResident Protection»، یا امثال آن شناخته شود. ضد ویروس [*Avast*](/fa/glossary#Avast) نیز دارای چنین امکانی است که به آن «Resident Scanner» گفته می‌شود. برای اطلاعات بیشتر در این مورد به [***بخش ۳.۲.۱***](/howtouseavast#Section_3.2.1) [***راهنمای دستی Avast***](avast) مراجعه کنید.
- فایل‌های موجود بر روی رایانه‌ی خود را به طور دوره‌ای پویش (اسکن) کنید. لازم نیست که این عمل به طور روزانه انجام شود (خصوصا اگر همان طور که در بالا شرح داده شد، ضد ویروس شما دارای امکان «always on»  باشد). اما ضروری است که هر از چند گاهی این کار را انجام دهید. ضرورت انجام پویش فایل‌های رایانه بستگی به شرایط شما دارد از قبیل:
- آیا اخیراً با رایانه‌ی خود به شبکه‌ای ناشناس وصل شده‌اید؟
- حافظه‌ی USB خود را تازگی به چه فرد یا افرادی امانت داده‌اید؟
- آیا تازگی رایانامه‌ (ایمیل) با فایل‌های پیوست مشکوک دریافت می‌کنید؟ آیا فرد دیگری از اهالی منزل یا محل کار شما اخیراً دچار مشکل ویروس رایانه‌ای بوده است؟ برای درک اطلاعات بیشتر در مود بهترین روش پویش فایل‌ها به [***راهنمای دستی Avast***](avast) مراجعه کنید.

### نکته‌هایی در مورد پیشگیری از آلوده شدن به ویروس ###
- در مورد بازکردن فایل‌های پیوست رایانامه‌ها، هر گونه فایل دریافتی (مثلا از طریق پیام فوری، MSN، Skype و غیره) یا فایل هایی که از اینترنت دانلود می کند، بسیار احتیاط کنید. توصیه می‌شود که از باز کردن فایل‌هایی که از منابع ناشناس برای شما فرستاده شده است، خودداری کنید. اگر مجبور به باز کردن این فایل‌ها هستید، باید ابتدا آن‌ها را در پوشه‌ای بر روی رایانه‌ی خود ذخیره کنید و به جای دو بار-کلیک روی آن، پس از باز کردن برنامه کاربردی مربوط به آن (مانند Microsoft Word یا Adobe Acrobat)، با استفاده از گزینه‌ی Open در منوی File برنامه، فایل پیوست را -که در پوشه‌ای ذخیره کردید- باز کنید. در این صورت خطر آلودگی ویروسی را پایین‌تر می‌آید.
- توصیه می‌شود پیش از آن که از دیسک‌های قابل حملی چون CD و DVD و Blue-Ray یا حافظه‌های USB در رایانه‌ی خود استفاده کنید به خطرهای احتمالی استفاده از آن‌ها بیاندیشید. اول از همه باید مطمئن شود که ضد ویروس شما آخرین به‌روزها را دارد و در موقعیت «always on» قرار داشته باشد. هم‌چنین بهتر آن است که امکان «Auto Play» سیستم عامل‌تان را غیر فعال کنید، زیرا ویروس‌ها با سوء استفاده از آن می‌توانند رایانه‌ی شما را آلوده کنند.
برای غیر فعال کردن Auto Play در ویندوز XP ابتدا وارد قسمت My Computer شوید. بر روی درایو CD یا DVD راست-کلیک کنید، سپس در منوی ظاهر شده  گزینه‌ی Properties را انتخاب نموده و بر روی برگه‌ی Auto Play کلیک کنید. سپس در مورد انواع مختلف محتوای دیسک، گزینه‌ی Take no action یا Prompt me each time to choose an action را انتخاب کنید و بر روی OK کلیک کنید.
- یکی دیگر از نکات لازم برای پیش‌گیری از ویروس‌ها، استفاده از نرم‌افزارهای رایگان و متن باز به جای برنامه‌های دارای حق مؤلف است. این نرم‌افزارها اغلب از امنیت بیشتری برخوردار بوده و ویروس‌نویسان تمایل کمتری به هدف قراردادن آن‌ها دارند.

<div class=background markdown=1>
سامان: من در رایانه‌ام یک برنامه‌ی ضد ویروس دارم و آن را به طور مرتب برای پویش اجرا می‌کنم، در نتیجه فکر می‌کنم رایانه‌ام عاری از ویروس و بدافزارها باشد، درست است؟

رعنا: راستش را بخواهید، صرف داشتن برنامه ضد ویروس، کافی نیست. شما باید رایانه‌تان را در برابر جاسوس‌افزارها و هکرها نیز مقاوم کنید. بنابراین به دو یا چند برنامه دیگر نیازمندید.
</div>

