

---

lang: fa
community: guide
type: tactics
legacy: True
child: True
weight: 2
depth: 3
title: Posting personal details

---

شبکه‌های اجتماعی پرسش‌های زیادی از شما می‌پرسند تا از این طریق پیدا کردن شما و ارتباط برقرار کردن با شما برای کاربران دیگر آسان‌تر باشد. امکان جعل هویت یک کاربر با اشخاص دیگر، شاید بزرگ‌ترین آسیبی باشد که از این طریق برای آن کاربر به وجود می‌آید، این عمل، به طور فزاینده‌ای رواج پیدا کرده است. به علاوه هر چه میزان اطلاعاتی که از خود -به صورت آنلاین- فاش می‌کنید بیش‌تر باشد، شناسایی شما و نوع فعالیت‌هایی که انجام می‌دهید نیز برای حکوم آسان‌تر می‌شود. در بعضی کشورها، فعالیت‌های آنلاین فعالان خارج از کشور باعث شده است که مقامات آن کشور، اعضای خانواده آن فعالان را مورد شناسایی و آزار و اذیت قرار دهند.

این پرسش‌ها را از خود بپرسید: آیا لازم است که اطلاعات شخصی خود را به صورت آنلاین به اشتراک بگذارم؟

- تاریخ تولد
- شماره‌های تلفن تماس
- آدرس‌ها
- مشخصات اعضای خانواده
- گرایش جنسی
- تحصیلات و سابقه‌ی شغلی

<div class="background" markdown=1>
منصور: یکی از دوستان خوب ما به تازگی در مرز دستگیر و با اولین پرواز به کشور برگردانده شده است. افسر گشت مرزی از او پرسیده بود که آیا او مقاله‌ای نوشته که در آن، رژیم را مورد انتقاد قرار داده است. این خانم مطمئن است که این مقاله هرگز در کشور چاپ نشده ولی واقعا چگونه این افسر از آن با اطلاع است؟

لیلا: این روزها، هم‌زمان با ورود و خروج افراد از مرز، آژانس مرزی نام افراد را در اینترنت بررسی می‌کند. به احتمال زیاد، آن‌ها رزومه‌ی او را که در فیس‌بوک وجود داشته، دیده‌اند .
</div>


## دوست‌ها، دنباله‌روها و تماس‌ها ##

اولین کاری که پس از پر کردن مشخصات شخصی در فرم شبکه‌های اجتماعی انجام خواهید داد، بر قرار کردن ارتباطات با افراد دیگر است. این افرادی که با آن‌ها در تماس خواهید بود (کانتکت‌ها) کسانی هستند که می‌شناسید و به آن‌ها اعتماد دارید؛ اما شما ممکن است با افراد دیگری که هرگز آن‌ها را ملاقات نکرده‌اید نیز از طریق یک فضای آنلاین مرتبط شوید. مهم‌ترین نکته‌ای که باید نسبت به آن آگاه باشید، آن است که چه اطلاعاتی را در این فضای آنلاین به اشتراک می‌گذارید.

زمانی که از یک شناسه‌ی شبکه‌ی اجتماعی مانند فیس‌بوک استفاده می‌کنید که در آن اطلاعات بسیاری درباره‌ی شما نگهداری می‌شود، فقط با افرادی ارتباط بر قرار کنید که آن‌ها را می‌شناسید و اعتماد دارید که آن‌ها ازاطلاعات شما سوءاستفاده نخواهند کرد.

<div class="background" markdown=1>
منصور: جالبه! از زمان تظاهرات تا حالا، حدود ۱۲ درخواست از افرادی دریافت کردم که می‌خواهند در فیس بوک دوست من باشند. این یک راه بسیار خوب برای ماست تا بتوانیم از طریق آن در رابطه با تظاهرات آینذه به دیگران اطلاع‌رسانی کنیم و دامنه‌ی این اطلاع‌رسانی را گسترش دهیم.

لسلا: صبر کن! همه این افراد را می‌شناسی؟ چگونه بفهمیم که آن‌ها از ماموران امنیتی  یا سایر نهادهایی که می‌خواهند اطلاعات لازم را در رابطه با تظاهرات آتی به دست آورنده نباشند؟
</div>



## به‌روز کردن وضعیت##

به‌روزرسانی وضعیت
در شبکه‌های اجتماعی مانند تویتر و فیس‌بوک و امثال آن‌ها، به‌روز کردن وضعیت، نیازمند پاسخ به پرسش‌هایی چون پرسش‌های زیر است:

- من الان مشغول چه کاری هستم؟ 
- چه اتفاقی در جریان است؟

مهم‌ترین نکته‌ای که در رابطه با به‌روزرسانی وضعیت باید به آن توجه داشته باشید این است که چه کسی می‌تواند اطلاعاتی را که شما ارائه می‌دهید، مشاهده کند. تنظیم پیش فرض برای به‌روزرسانی وضعیت در اکثر برنامه‌های شبکه اجتماعی بدین صورت است که تمامی افرادی که در اینترنت حضور دارند می‌توانند آن را مشاهده کنند (Public است). اگر شما می‌خواهید که تنها افرادی که با آن‌ها در ارتباط هستید، به‌روزرسانی‌های شما را ببینند. باید حریم خصوصی شبکه‌ی اجتماعی را به گونه‌ای تنظیم کنید که به‌روزرسانی شما را از دید همگان، مخفی نگه دارد.

برای انجام این کار در توییتر «Protect Your Tweets» را پیدا کنید. در فیس‌بوک تنظیمات خود را به گونه‌ای تغییر دهید که به‌روزرسانی شما با  «Friends Only» به اشتراک گذاشته شود. علی رغم انجام این تنظیم‌ها، در جریان باشید اطلاعاتی که در این برنامه‌ها به اشتراک گذاشته‌اید چقدر آسان توسط دنباله‌روها (Followers) و دوستان شما مجددا می‌توانند به اشتراک گذاشته شوند. برای پرهیز از این اتفاق باید با دوستان خود در چنین شبکه‌هایی بر سر این که اطلاعات چگونه دست به دست شوند به یک توافق مشترک دست یابید.

باید به این نکته نیز توجه داشته باشید که دوستان شما نیز ممکن است مایل نباشند که اطلاعات آن‌ها را با دیگران به اشتراک بگذارید. حساس بودن نسبت به این قضیه از اهمیت خاصی برخوردار است به همین دلیل از دیگران درخواست کنید تا نسبت به آشکار کردن اطلاعات شما حساسیت لازم را به خرج دهند. موارد متعددی بوده است که در آن از اطلاعاتی که در بخش به‌روزرسانی وضعیت منتشر شده علیه وی استفاده شده است. به عنوان مثال در آمریکا، برخی معلم‌ها را به خاطر آن که احساس خود را در مورد دانش‌آموزانشان در شبکه‌های اجتماعی با دیگران به اشتراک گذاشته‌اند اخراج کرده‌اند و بوده‌اند برخی کارگرانی که به خاطر آن‌چه که در رابطه با کارفرمایان خود در این شبکه‌ها نوشته‌اند، کار خود را از دست داده اند. این مسئله ای است که تقریبا همه باید در رابطه با آن احتیاط لازم را به خرج دهند.


## به اشتراک گذاشتن محتوای اینترنتی##

این که با به اشتراک گذاشتن یک پیوند خاص توجه دوست خود را جلب کنید، کاری ساده است. اما این کار توجه کسانی به جز دوستانتان را هم به شما جلب خواهد کرد. باید به این فکر کنید که آن‌ها چه واکنشی به آن پیوند نشان خواهند داد؟ به عنوان مثال اگر شما در یکی ازشبکه‌های اجتماعی از علاقه‌ی خود به تارنمایی صحبت کنید که محتویات آن عمدتا در راستای مخالفت با یک رژیم زورگو تهیه و تنظیم می‌شوند، علاقه‌ی شما به آن تارنما توجه عوامل رژیم را به شما معطوف کرده و به عنوان هدف تحت نظر قرار می‌گیرید.

اگر می‌خواهید که آن‌چه توسط شما به اشتراک گذاشته می‌شود یا پیوندهایی که علاقه‌ی خود را با زدن علامت به آن‌ها ابراز می‌دارید، فقط توسط دوستان شما قابل مشاهده باشند، اطمینان حاصل کنید که در تنظیم‌های امنیتی شناسه‌ی خود، این نکته را لحاظ کرده باشید.


## فاش شدن موقعیت مکانی##

بیش‌تر شبکه‌های اجتماعی در صورتی که اطلاعات لازم را داشته باشند خوش‌حال می‌شوند که موقعیت مکانی شما را هم به دیگران نمایش دهند. این کار به خصوص در مواردی مصداق پیدا می‌کند که برای مرور شبکه های اجتماعی از تلفن‌های همراهی استفاده کنید که مجهز به سیستم GPS باشند. حتا شبکه‌ای که تلفن همراه شما با آن در ارتباط است نیز ممکن است موقعیت مکانی شما را مشخص کند. 

برای آن که خیالتان راحت باشد بهتر است که تنظیم‌های شناسه‌ی خود را در شبکه‌های اجتماعی مورد نظرتان دوباره بررسی کنید. به ویژه در مورد تنظیم‌های مربوط به مکان عکس‌ها و فیلم‌های ویدئویی که به اشتراک می‌گذارید، دقت زیادی به خرج دهید. البته کماکان مطمئن نباشید که از طریق این عکس‌ها و فیلم‌ها نمی‌شود به جای فیزیکی شما پی برد. 

- برای اطلاعات بیش‌تر در این باره می توانید به [On Locational Privacy, and How to Avoid Losing it Forever](https://www.eff.org/wp/locational-privacy) در تارنمای Electronic Frontier Foundation سری بزنید.


## به اشتراک‌گذاری ویدئو/عکس ##

عکس و ویدئو به راحتی هویت افراد را فاش می‌کنند. پیش از آن که عکس افراد مختلف را به شبکه‌های اجتماعی بفرستید، لازم است که از آن‌ها اجازه گرفته باشید. با پست کردن عکس یک فرد دیگر در واقع حریم خصوصی او را زیر پا گذاشته‌اید. هرگز عکس کسی را بدون موافقت منتشر نکنید. در عکس و ویدیوها اطلاعات عدیده‌ی دیگری نیز وجود دارند که ممکن است شما از وجود آن‌ها بی‌خبر باشید. امروزه بسیاری از دوربین‌های دیجیتال اطلاعاتی از قبیل زمان، تاریخ و مکان گرفته شدن عکس را به صورت اطلاعاتی که به آن‌ها فراداده (Meta Data) گفته می‌شود، در فایل مربوط به آن عکس می‌نویسند. با بارگذاری کردن عکس‌ها و ویدیوها به تارنماهایی که برای این کار تهیه شده‌اند، اطلاعات یاد شده فاش می‌شوند.


<div class="background" markdown=1>
منصور: آیا می‌دانی که ماموران دولت برمه توانستند با استفاده از ویدیوها و عکس‌هایی که در تارنماهای بین‌المللی منتشر شده بود هویت بسیاری از کشیش‌هایی را که در انقلاب معروف به انقلاب زعفرانی شرکت کرده بودند شناسایی و آن‌ها را روانه زندان کنند. 

لیلا: بلی. باید مطمئن شویم که در هنگام انتشار آنلاین تصاویر مربوط به تظاهرات و گردهم‌آیی‌ها، چهره‌ی افراد شرکت کننده قابل تشخیص نباشد. برای این کار یا باید چهره‌ها را مخدوش کنیم یا از عکس‌هایی استفاده کنیم که از پشت افراد گرفته شده‌اند.
</div>

## پیام‌های فوری (چت یا Instant Messages) ##

بسیاری از شبکه‌های اجتماعی امکان گفتگوی زنده با دوستانتان را برای شما فراهم می‌آورند. این ابزار همانند برنامه‌های فرستادن پیام فوری (Messenger) یا چت عمل می‌کند. در واقع از جمله ناامن‌ترین راه‌های ارتباطی از طریق اینترنت هستند. برای اطمینان از این که گفتگوهای این‌چنینی در فضایی امن انجام می‌پذیرد، لازم است که شما و دوستانتان از طریق آدرس‌های https وارد شناسه‌های شبکه‌ی اجتماعی خود شده، یا از برنامه‌هایی مانند Pidgin همراه با افزونه‌ی Off-the-record که از روش رمزنگاری در آن بهره برده می‌شود، استفاده کنید. برای اطلاعات بیشتر لطفا راهنمای دستی [*Pidgin - پیام فوری*](/fa/pidgin-otr) امن را مطالعه کنید.


## عضویت یا ایجاد گروه‌ها، رویدادها و جوامع ##

اگر بخواهید عضو یک گروه یا جامعه شویذ، چه اطلاعاتی را در اختیار آن‌ها قرار می‌دهید؟ آن جامعه یا گروه چه اطلاعاتی از شما را بروز خواهد داد؟ یا به طریق دیگر، افرادی که به عضویت گروه یا جامعه‌ای که شما تشکیل داده‌اید، در می آیند، چه پیامی را به جهانیان اعلام خواهند کرد؟ چگونه دیگران در معرض خطر قرار می‌دهید؟

زمانی که به صورت آنلاین به عضویت یک گروه یا جامعه در می‌آیید، برخی از اطلاعات شما برای دیگران فاش خواهد شد. به طور کلی، سایرین فرض را بر این می‌گذارند که شما به عنوان عضو با آن‌چه که در این گروه گفته شده یا به عمل گذاشته می شود، موافقت دارید و همین امر با هم ردیف کردن شما و یک جریان سیاسی-اجتماعی خاص ممکن در بعضی کشورها موجب آسیب شود. اگر شما به عضویت گروهی در آیید که اعضای بسیار زیادی دارد که آن‌ها را نمی‌شناسید، این کار ممکن است تنظیم‌های امنیتی را که برای شناسه‌ی خود انجام داده‌اید با چالش مواجه کند. پس بهتر است پیش از آن که به عضویت گروهی درآیید، درباره‌ی این که چه اطلاعاتی را فاش خواهید کرد خوب فکر کنید. آیا شما از عکس و نام واقعی خود استفاده می‌کنید به گونه‌ای که دیگران بتوانند شما را شناسایی کنند؟

از طرف دیگر اگر شما گروهی ایجاد کنید و عده‌ای به عضویت آن در آیند چه مطالبی را از طریق گروه شما به دیگران اعلام خواهند کرد، به عنوان مثال، اگر گروهی را به طرفداری از افراد همجنس‌گرا به وجود آورده باشید، عضویت در آن گروه، آشکارا اعضا را در زمره افراد همجنس‌گرا یا حداقل کسانی که با این موضوع مشکلی ندارند قرار می‌دهد؛ امری که ممکن است خطراتی برای آن‌ها در پی داشته باشد.


<div class="background" markdown=1>
منصور: دوستان سوری ما نمی‌توانند در کنفرانس استانبول شرکت کنند، زیرا آن‌ها به گروهی در فیس‌بوک به نام «ممنوعیت سفر سوری ها را لغو کنید» ملحق شده‌اند و اکنون به آن‌ها اجازه نمی‌دهند که از کشور خارج شوند.

لیلا: آیا می‌شود که ما گروهی با عنوان «طرفداران قانون ممنوعیت سفرهای خارجی سوری‌ها» ایجاد کنیم و از این افراد بخواهیم که عضو شوند، شاید بدین ترتیب منع سفر آن‌ها لغو شود.
</div>

