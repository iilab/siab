

---

lang: fa
community: guide
type: tactics
legacy: True
child: False
weight: 009
title: 9. How to protect yourself and your data when using social networking sites

---

جامعه‌های آنلاین از زمان اختراع اینترنت وجود داشته‌اند. اول تابلوهای اعلانات و لیست‌های رایانامه (ایمیل) وجود داشت که به مردم سراسر دنیا این فرصت را می‌داد که به هم متصل شوند و با یک‌دیگر ارتباط برقرار کنند و اطلاعات در مورد موضوع‌های مورد علاقه‌شان را تبادل نمایند. امروزه تارنماهای شبکه‌ی اجتماعی تا حد زیادی شیوه‌های مختلف ارتباطات را توسعه داده‌اند و به شما اجازه می‌دهند تا پیغام‌ها، عکس‌ها، فایل‌ها و حتا اطلاعات لحظه به لحظه در مورد این که در حال حاضر کجایید و چه کاری انجام می‌دهید را با دوستانتان و جهانیان به اشتراک بگذارید. این کارکردها جدید یا انحصاری نیستند. هر کدام از این قابلیت‌ها را می‌شود از طریق دست‌رسی به اینترنت و بدون ورود به تارنما نیز استفاده کرد. 

اگرچه این شبکه‌های ارتباطی می‌توانند خیلی مفید باشند و ارتباطات اجتماعی را به صورت آنلاین و آفلاین ترویج کنند اما استفاده از آن‌ها ممکن است باعث دست‌رسی افراد غیر مجاز به اطلاعات شخصی شما نیز بشود. فرض کنید که یک شبکه‌ی اجتماعی مثل یک مهمانی بزرگ است، تعدادی از افرادی که در آن‌جا حضور دارند برای شما آشنا هستند و شما آن‌ها را می شناسید اما تعداد زیادی هم هستند که آن‌ها را نمی‌شناسید. تصور کنید که در این مهمانی اطلاعات شخصی شما و موضوعاتی که لحظه به لحظه راجع به آن‌ها فکر می‌کنید روی یک تخته‌ی بزرگ نوشته شده و به پشت شما چسبانده شده باشد به طوری که همه به راحتی بتوانند آن را ببینند و بخوانند بدون آن که حتا شما متوجه شوید. آیا واقعا می‌خواهید در این مهمانی شرکت کنید؟ آیا واقعا راضی هستید که همه، همه چیز را راجع به شما بدانند؟

به خاطر داشته باشید شرکت‌های تجاری خصوصی، صاحبان اصلی شبکه‌های اجتماعی هستند که با جمع‌آوری اطلاعات در مورد افراد و فروش آن‌ها مخصوصا به تبلیغ‌کنندگان، درآمد کسب می‌کنند. وقتی که وارد یک  شبکه‌ی اجتماعی می شوید، در واقع آزادی‌هایی که از اینترنت به دست می‌آورید را رها کرده و وارد محیطی می‌شوید که کنترلش در دست صاحبان آن‌جا است. تنظیم‌های حریم خصوصی تنها به این معنی است که شما می‌توانید خود را در مقابل دیگر اعضای شبکه اجتماعی محافظت کنید، اما به این معنی نیست که اطلاعات شما را در برابر صاحبان  اصلی این سرویس محفوظ نگه داشته شود. در واقع همه‌ی داده‌ها ی خود را تسلیم مالکان این شبکه‌ی اچتماعی کرده و به آن‌ها اعتماد می‌کنید.

اگر با اطلاعات و موضوعات حساس سر و کار دارید و می‌خواهید که از سرویس‌های یک شبکه‌ی اجتماعی استفاده کنید، مهم است که در مورد مشکلات امنیتی و حریم خصوصی مربوط به آن‌ها، کاملا آگاه باشید. مدافعان حقوق بشر به ویژه نسبت به استفاده از شبکه‌های اجتماعی آسیب‌پذیر هستند و باید در مورد افشای اطلاعات خود و افرادی که با آن‌ها کار می‌کنند بسیار با احتیاط عمل کنند.

قبل از این که از هر شبکه‌ی اجتماعی استفاده کنید، خیلی مهم است در مورد این که چگونه این شبکه ها می‌توانند  به شما آسیب بزنند، اطلاعات داشته باشید و سپس گام‌های لازم برای حفاظت خود و افرادی که با آن‌ها کار می‌کنید را بردارید. این راهنما به شما کمک می‌کند تا با پیامدهای امنیتی استفاده از شبکه‌های اجتماعی آشنایی لازم را پیدا کنید. 

## پس‌زمینه ##

<div class="background" markdown=1>
منصور و لیلا دو منافع حقوق بشر هستند. آن‌ها در حال سازمان‌دهی یک راهپیمایی هستند که در وسط شهر تهران انجام خواهد شد. آن‌ها می خواهند از فیس‌بوک برای تبلیغ این برنامه استفاده کنند. نگرانیشان این است که مقامات امنیتی با خبر شده و افرادی را که دوست دارند در این راهپیمایی شرکت کنند را ردیابی کنند. می‌خواهند از تویتر استفاده کنند تا در زمان راهپیمایی از گزارش لحظه به لحظه‌ی روند راهپیمایی اطلاع پیدا کنند. اما اگر پلیس، تویتر را دیده‌بانی کرده و جوخه‌های خود را برای پراکنده کردن راهپیمایان در محل مستقر سازد، چه اتفاقی خواهد افتاد؟ منصور و لیلا هم‌چنین در در این فکرند که چگونه عکس‌ها و ویدئوهای راهپیمایی را بدون آن که هویت شرکت‌کنندگان فاش شود، به اشتراک بگذارند تا مبادا این افراد مورد آزار و اذیت قرار بگیرند.
</div>


ما شما را تشویق به استفاده نکردن از این شبکه‌های اجتماعی نمی‌کنیم اما باید همه‌ی اقدامات امنیتی مناسب را در نظر بگیرید تا از این شبکه‌ها بدون این که به خود و دیگران آسیب برسانید، استفاده کنید.

### آن‌چه که با مطالعه‌ی این بخش فرا خواهید گرفت ###

ـ چگونه شبکه‌های اجتماعی به راحتی و بدون این که بخواهید، باعث فاش شدن اطلاعات حساس شما می‌شوند
ـ چگونه در عین استفاده از شبکه‌های اجتماعی از اطلاعات خود و دیگران محافظت کنید 

