

---

lang: fa
community: guide
type: tools
legacy: True
child: True
os: windows
weight: 3
depth: 3
title: How to Scan for and Deal with Viruses Using avast!

---

 فهرست سرفصل های این بخش عبارتند از:

- [**۴.۰  پیش از آغاز**](#4.0)
- [**۴.۱  راهنمای مختصر نحوه مواجهه با شیوع ویروس**](#4.1)
- [**۴.۲  نگاهی به رابط اصلی کاربری برنامه آواست**](#4.2)
- [**۴.۳  چگونگی اسکن کردن ویروسها و بدافزارها**](#4.3)
- [**۴.۴  چگونگی اجرای اسکن کامل بر روی سیستم**](#4.4)
- [**۴.۵  چگونگی اجرای اسکن شاخه**](#4.5)
- [**۴.۶  چگونگی اجرای اسکن هنگام شروع (Boot-Time) رایانه**](#4.6)
- [**۴.۷  چگونگی مواجهه با ویروسها**](#4.7)
- [**۴.۸  چگونگی استفاده از صندوقچه نگهداری ویروسها**](#4.8)
- [**۴.۹  روشهای پیشرفته از بین بردن ویروسها**](#4.9)


----
<a name="4.0"></a>
### ۴.۰  پیش از آغاز ###

مقابله با بدافزارها و سایر انواع ویروسها در برنامه **avast!** دو بخش اصلی را در بر می گیرد. بخش اول عبارت از اسکن کردن رایانه برای تشخیص و شناسایی تهدید های احتمالی و بخش دوم شامل پاک کردن یا انتقال این ویروسها یا بدافزارهای پیدا شده به *صندوقچه نگهداری ویروس ها* است. پاک کردن / انتقال ویروسها به *صندوقچه ویروس* به طرز  موثری از تماس این تهدیدات با سایر قسمت‌های رایانه مانند فایل سیستم، و برنامه‌های مدیریت ایمیل ممانعت به عمل می آورد.

ذخیره کردن و نگاهداری چنین بدافزارها یا ویروسهایی ممکن است کمی غیر معقول به نظر برسد. اما چنانچه این ویروسها به اطلاعات مهم یا محرمانه شما چسبیده باشند، ممکن است مایل باشید فایل آلوده را تا آنجا که ممکن است حفظ کرده و بازیابی کنید، و یا آن را در مکانی ذخیره کنید. در موارد بسیار نادر برنامه **avast!** ممکن است کد یا برنامه‌های سالم را به عنوان بدافزار یا ویروس شناسایی کند. کد یا آن برنامه‌ها ممکن است برای سیستم شما دارای اهمیت خاصی باشند و مایل باشید آن‌ها را احیاکنید. 

*صندوقچه ویروس* برنامه **avast!** را می‌توان نوعی «منطقه مرگ» یا «قرنطینه» الکترونیک به حساب آورد، مکانی که در آن می‌توان ویروس یافته شده را مورد معاینه و بررسی قرار داد و میزان خطر بالقوه ناشی از آن را یا از طریق تحقیق و جستجو در اینترنت، یا ارسال آن به آزمایشگاه ویروسهای رایانه ای – گزینه ای که از ویژگی‌های **avast!** بوده و می‌توان با راست کلیک کردن بر روی هریک از ویروس های موجود در صندوقچه به آن دست یافت – را مورد بررسی دقیق تر قرار داد. جالب اینجاست که حتی اگر بر روی فایل‌های آلوده به بدافزار یا ویروس موجود در *صندوقچه ویروس* دوبار کلیک کنید، آن فایل‌ها به اجرا در نیامده و فعال نمی شوند، زیرا صندوقچه ویروس آن‌ها را در محیطی کاملاً مجزا از سایر قسمت‌های رایانه نگهداری می کند.


**نکته**: بد نیست بدانید که در حین یک حمله ویروسی، می‌توان برای در امان نگهداشتن اطلاعات مهم، فایلهای حاوی این اطلاعات را هم به *صندوقچه ویروس* منتقل نمود. 


آنچه در این فصل خواهید آموخت:

- با بهترین روشهای محافظت از شبکه یا رایانه شخصی خود آشنا خواهید شد

- نحوه کار با رابط اصلی کاربری برنامه **avast!** و خصوصا برگه های  SCAN COMPUTER  و MAINTENANCE  را فراخواهید گرفت. 

- چگونگی انجام انواع اسکن را خواهید آموخت

- با چگونگی استفاده از *صندوقچه ویروس* **avast!** آشنایی پیدا خواهید کرد


<a name="4.1"></a>
### ۴.۱ راهنمای کوتاه نحوه مواجهه با شیوع ویروس###

روشهای احتیاطی وجود دارند که می‌توانید از آن‌ها برای به حداقل رسانیدن خطرات زیانبار ناشی از ویروس ها بهره برد: مثلاً باید از مراجعه به وبسایت های مشکوک خودداری کرد؛ و یا استفاده منظم از برنامه‌های آنتی ویروس یا ضد جاسوس افزار مانند **avast!** و **Spybot** را در دستور کار قرار داد. اما حتی با رعایت این موارد، گاهی اوقات ما در موقعیت هایی قرار می‌گیریم که می بایستی در یک شبکه محلی (LAN) و/یا ارتباطات اینترنتی با دیگران به تبادل اطلاعات بپردازیم. موارد ذیل ازنکاتی است که اگر شبکه محلی منزل یا محل کار شما مورد حمله ویروسی واقع شود می بایستی مد نظر قرار گیرند:

- رایانه خود را به صورت فیزیکی از اینترنت یا شبکه محلی قطع ارتباط نمایید. چنانچه از ارتباط اینترنتی بی سیم استفاده می کنید، رایانه خود را از شبکه بیسیم قطع کنید. در صورت امکان روتر بیسیم را خاموش کرده یا اگر از کارت مخصوص برای ارتباط بیسیم استفاده می کنید، آن را از رایانه خود خارج نمایید. 

- اگر رایانه شما به شبکه متصل است می بایستی بلافاصله تمامی رایانه های موجود در آن شبکه را از اینترنت قطع  نموده و سپس آن‌ها را از شبکه محلی نیز خارج کنید. تمامی کاربران می بایستی استفاده از شبکه را متوقف نموده و برنامه **avast!** یا هر برنامه آنتی ویروس دیگری را که در اختیار دارند جهت شناسایی ویروس ها و بدافزارها به اجرا در آورند. این فرآیند ممکن است کمی خسته‌کننده و زمانبر باشد، اما برای حفظ سلامت و امنیت سیستم شما ضروری است.

- یک برنامه زمانبندی شده جهت اسکن هنگام شروع برای تمامی رایانه های موجود در شبکه تهیه نمایید. نام هر یک از ویروسهایی را که در طی اسکن یافت می‌شوند یادداشت نمایید تا قادر باشید در مورد آن‌ها تحقیق نموده و پس از آن ویروس/های مورد نظر را پاک نمایید. یا حتی اگر مایلید آن‌ها را به *صندوقچه ویروس* **avast!** منتقل کنید. برای آگاهی یافتن از چگونگی انجام «اسکن هنگام شروع» لطفاً به بخش **۴.۶- چگونگی اجرای اسکن هنگام شروع رایانه** مراجعه کنید.

- حتی اگر ویروسی را پاک کرده و یا آثار تخریبی ناشی از آن را مرمت نموده باشید باز هم توصیه می‌شود تا مرحله بالا را تکرار نموده و اسکن شروع را در مورد تمامی رایانه ها انجام دهید، تا هنگامیکه دیگر هیچ پیام هشداری از جانب **avast!** نمایش داده نشود. بسته به شدت حمله بدافزار یا ویروس، ممکن است انجام اسکن شروع برای بیش از یک مرتبه ضرورتی نداشته باشد. 


جهت کسب اطلاعات بیشتر در مورد چگونگی مقابله با شیوع ویروس یا بدافزار لطفاً به بخش **۴.۹- روشهای پیشرفته از بین بردن ویروسها** مراجعه کنید.




<a name="4.2"></a>
### 4.2 نگاهی به صفحه رابط اصلی کاربری avast! ###

رابط اصلی  کاربری **avast!**  شامل چهار برگه است که در قسمت چپ پنجره اصلی واقع شده اند: SUMMARY, SCAN COMPUTER, REAL-TIME SHIELDS و MAINTENANCE. هر برگه به زیربرگه های دیگری تقسیم می‌شود که هریک بخش بعدی را فعال می کند.

**مرحله ۱**. بر روی نمایه  ![](/sbox/screen/avast-en/60.png)  **کلیک** کنید تا صفحه زیر ظاهر شود:

![](/sbox/screen/avast-en/61.png)

*تصویر ۱: برگه SUMMARY  که وضعیت فعلی کادر  SECURED  را نشان میدهد.*


فهرست زیر وظایف چهار برگه مذکور را بطور خلاصه شرح می دهد:

**SUMMARY**: این برگه دارای زیربرگه های *Current Status* (وضعیت جاری برنامه) و *Statistics* (آمار) می باشد. زیربرگه *Current Status* نمایانگر شرایط و وضعیت جاری مولفه های کلیدی **avast!** که برای دفاع از رایانه شما در برابر حمله بدافزارها و ویروسها مورد استفاده قرار می‌گیرند، می باشد. کادر *Statistics* روند عملیات هریک از مولفه های مذکور را در طول هفته، ماه یا سال به نمایش می گذارد. 


**SCAN COMPUTER**: این برگه شامل زیربرگه هایی چون *Scan Now*، *Boot-time Scan*، و *Scan Logs* می‌باشد. در کادر *SCAN NOW*  گزینه های مختلف موجود برای انجام اسکن بصورت دستی فهرست شده است. کادر  *BOOT-TIME SCAN* شما را قادر می‌سازد تا اسکن کاملی را در راه اندازی بعدی کامپیوتر به اجرا در آورید. همچنین بخش *SCAN LOGS*  جدولی شامل تعداد اسکن های مختلف انجام شده را به نمایش می گذارد. 


**REAL TIME SHIELDS**: این برگه تمامی سامانه های کنترلی یا سپرهای حفاظتی را که برای حفاظت از قسمتهای مختلف رایانه شما بکار می‌روند، شامل می گردد. آغازگر این فهرست *FILE SYSTEM SHIELD* می باشد. این زیربرگه امکان دسترسی به تنظیمات «سپر حفاظتی همزمان» از جمله امکان توقف و شروع آن را فراهم می آورد. 


**MAINTENANCE**: این برگه شامل زیربرگه های *Update*, *Registration*, *Virus Chest* و *About avast!* می باشد. کادر *UPDATE* به شما امکان می‌دهد تا برنامه و همچنین فهرست ویروسهای شناخته شده را به صورت دستی به-روز رسانی کنید. کادر *REGISTRATION* امکان ثبت کردن نسخه **avast!** را برای شما فراهم می آورد. *VIRUS CHEST* شما را قادر می‌سازد تا بدافزارها و ویروسهای مختلفی را که **avast!** در طی اسکن های انجام شده تشخیص داده است مشاهده کنید. شما می‌توانید به هر ترتیبی که صلاح می‌دانید با آن‌ها رفتار کنید. مثلاً آن‌ها را پاک کرده، دوباره اسکن کنید، یا به آزمایشگاه ویروس ارسال دارید. کادر ABOUT AVAST! اطلاعات مربوط به آخرین و جدیدترین روایت **avast!** نصب شده بر روی رایانه شما را به نمایش می گذارد. 


**نکته**: کادرهای *SCAN COMPUTER*  و *MAINTENANCE*  خصوصا در مواقعی که با بدافزارها و ویروسها سروکار دارید بیشترین کاربرد را دارند.


<a name="4.3"></a>
### ۴.۳ چگونگی اسکن کردن ویروسها و بدافزارها ###

در این بخش با گزینه های مختلف موجود برای اسکن ویروس ها و بدافزارها و همچنین نحوه استفاده از آن‌ها آشنا خواهید شد. همچنین چگونگی انجام اسکن کامل سیستم، اسکن شاخه، و اسکن شروع را فرا خواهید گرفت.

کادر *SCAN COMPUTER > SCAN NOW* چهار نوع اسکن مختلفی را که **avast!**  ارائه می‌دهد به نمایش می گذارد؛ برای آشنایی و مشاهده نحوه عمل این گزینه اقدام‌های زیر را انجام دهید:

**مرحله ۱**: بر روی ![](/sbox/screen/avast-en/62.png) **کلیک** کنید تا پنجره زیر ظاهر شود.

![](/sbox/screen/avast-en/63.png)

*تصویر۲: برگه SCAN COMPUTER که کادر SCAN NOW در آن دیده می شود.*


توضیحات مختصری که در زیر بدانها اشاره می‌شود به شما کمک می‌کند تا گزینه اسکن مناسب شرایط سیستم خود را انتخاب نمایید.


**QUICK SCAN** (اسکن سریع): این گزینه در مواردی توصیه می‌شود که کاربران برای مقابله با حملات ویروسی بالقوه یا مشکوک زمان زیادی در اختیار ندارند.


**FULL SYSTEM SCAN** (اسکن کامل سیستم): این گزینه در مواقعی توصیه می‌شود که زمان کافی برای انجام اسکن کامل بر روی سیستم، وجود دارد. همچنین اگر نرم‌افزار آنتی ویروس را برای اولین بار بر روی سیستم خود نصب می‌کنید بهتر است که این نوع اسکن را به اجرا درآورید. طبیعی است که مدت زمان انجام این نوع اسکن بستگی به تعداد اسناد، فایل ها، شاخه ها و همچنین سخت دیسک های متصل به رایانه و سرعت رایانه شما دارد. برای آگاهی بیشتر در مور این نوع اسکن به بخش **۴.۴- چگونگی اسکن کامل سیستم**  مراجعه نمایید. 


**Removable media scan** (اسکن رسانه‌های قابل حمل): این گزینه برای اسکن کردن سخت دیسک های خارجی، حافظه های USB، و سایر رسانه‌ها خصوصا آن‌هایی که متعلق به دوستان یا آشنایان بوده و به نوعی با رایانه شما در تماس قرار می‌گیرند، توصیه می شود. اجرای این نوع اسکن، ویروسهای مضری را که در دل رسانه‌های قابل حمل پنهان شده و در هنگام اتصال آن‌ها به رایانه بصورت خودکار فعال می شوند، شناسایی کرده و از بین می برد. 


**Select folder to scan** (اسکن شاخه): این گزینه برای اسکن کردن یک شاخه خاص یا چندین شاخه که حضور ویروس یا آلوده بودن فایل را در آن/ها محتمل می‌دانید توصیه می گردد. برای کسب اطلاعات بیشتر در این مورد لطفاً به بخش **۴.۵ - چگونگی اسکن کردن شاخه ها** مراجعه نمایید.


**نکته**: هریک از گزینه های اسکن که در بالا بدان اشاره شد این قابلیت را دارند که جزئیات مراحل اسکن و نحوه اجرای آن را برای شما به نمایش گزارند، بعنوان مثال برای مشاهده بخش‌هایی از سیستم که در حال اسکن شدن هستند، بر روی ![](/sbox/screen/avast-en/84.png) **کلیک** کنید. اگر اطلاعات شما در زمینه کار با رایانه در سطح پیشرفته است و از مهارت های لازم برخوردار هستید بر روی ![](/sbox/screen/avast-en/85.png)  **کلیک** نمایید تا امکان یابید تغییرات دلخواه خود را بر روی پارامترهای مختلف اسکن برای هر گزینه اعمال کنید.



<a name="4.4"></a>
### ۴.۴  چگونگی اجرای اسکن کامل بر روی سیستم ###

برای انجام اسکن کامل سیستم مراحل زیر می بایستی طی شود:

**مرحله ۱**. بر روی  ![](/sbox/screen/avast-en/64.png)  گزینه  *Full system scan*  **کلیک** نمایید تا پنجره زیر فعال شود:

![](/sbox/screen/avast-en/65.png)

*تصویر ۳: کادر SCAN NOW که روند Full system scan/scan running... را نشان می دهد.*

پس از آنکه اسکن کامل سیستم به پایان رسید، در صورتی که نشانه ای از هیچگونه تهدید یافت نشد، در کادر *Full system scan*  پنجره زیر به نمایش در خواهد آمد:

![](/sbox/screen/avast-en/66.png)

*تصویر۴: صفحه تکمیل اسکن کامل سیستم که هشدار THREAT DETECTED! در آن مشاهده می شود.*


در مثال فوق پس از اجرای اسکن کامل سیستم، دو مورد تهدید یافت شده است. برای آگاهی از اینکه با آن‌ها چه باید کرد، لطفاً به بخش [**۴.۷ چگونگی مواجهه با ویروس ها**](/en/node/1294)  مراجعه کنید.


*صندوقچه ویروس* **avast!** عملاً شاخه ای است که در طی مراحل نصب **avast!** بر روی سیستم شما ایجاد می گردد. این صندوقچه در‌واقع به مثابه نوعی «منطقه مرگ» یا «قرنطینه» الکترونیک است که مانع از سرایت ویروس ها و بدافزارها به سایر قسمت‌های رایانه شما می شود. 



<a name="4.5"></a>
### ۴.۵ چگونگی اسکن کردن شاخه ###
 
برای انجام اسکن شاخه‌های یا همان دایرکتوری های موجود بر روی سیستم خود به ترتیب زیر عمل نمایید:

**مرحله ۱**. بر روی ![](/sbox/screen/avast-en/64.png) در گزینه  *Select folder to scan* **کلیک** نمایید تا صفحه زیر ظاهر شود:

![](/sbox/screen/avast-en/86.png)

*تصویر۵: پنجره Select the areas  که در آن شاخه‌های مورد نظر برای اسکن شدن را انتخاب می نمایید.*


امکانات موجود در این پنجره شما را قادر می‌سازد تا شاخه مورد نظر برای اسکن شدن را انتخاب نمایید. حتی می‌توانید بیش از یک شاخه را برای اسکن شدن برگزینید. بطوریکه ملاحظه می‌کنید با علامت زدن مربع کنار هر شاخه آدرس و مسیر آن شاخه در کادر *Selected Paths*  به نمایش در می آید.


**مرحله ۲**. بر روی ![](/sbox/screen/avast-en/87.png) **کلیک** کنید تا اسکن شاخه‌های مورد نظر شما آغاز شده و پنجره ای مشابه پنجره زیر ظاهر گردد:

![](/sbox/screen/avast-en/88.png)

*تصویر ۶. اسکن شاخه ها در حال انجام است.*


**نکته**: برنامه **avast!** به کابران امکان می‌دهد تا از طریق گزینه های موجود در منوهای پاپ آپ ویندوز که معمولاً هرگاه بر روی یک شاخه، راست کلیک می‌کنید ظاهر می شوند، نیز اسکن شاخه ها را انجام دهند. برای اینکار کافی است بر روی نمایه ![](/sbox/screen/avast-en/13.png)  که در  کنار نام شاخه مورد نظر شما ظاهر می‌گردد **کلیک** کنید تا عملیات اسکن برای شناسایی ویروس ها آغاز شود. 


<a name="4.6"></a>
### ۴.۶ چگونگی اجرای اسکن هنگام شروع (Boot-Time) رایانه ###

در برنامه **avast!**  ویژگی  «اسکن هنگام شروع» به شما امکان می‌دهد تا سخت دیسک رایانه خود را حتی پیش از اجرای **سیستم عامل ویندوز** ، بطور کامل اسکن کنید. در چنین شرایطی زمانیکه اسکن در حال انجام است اکثر بدافزارها و ویروسها در حالت خفته و غیرفعال قرار دارند، و بنابراین هنوز ارتباطی با عملیات و فرآیندهای داخل سیستم برقرار نکرده اند. در نتیجه معمولاً براحتی یافت شده و از بین می روند.


اسکن هنگام شروع همچنین امکان دسترسی مستقیم به دیسک را داشته و نیازی ندارد تا از درایورهای سیستمی **ویندوز**  که از اهداف متعارف ویروسها و بدافزارها می‌باشند استفاده کند. با این شیوه اسکن حتی سمج ترین  rootkits – نامی که به اشکال زیانبار بدافزارها اطلاق می‌شود – را ردیابی کرده و حضور آن‌ها را آشکار میکند. **اکیدا توصیه می‌شود** که حتی اگر شک بسیار ضعیفی دارید که رایانه شما ممکن است آلوده شده یا در معرض خطر باشد، اسکن هنگام شروع را اجرا کنید.


گزینه *Boot-time Scan* (اسکن هنگام شروع سیستم) رایانه شما را بطور کامل و جامع اسکن می کند. این عمل ممکن است بسته به سرعت رایانه و حجم داده‌ها و تعداد سخت دیسک های متصل به رایانه مدتی به طول انجامد. اسکن هنگام شروع همواره به گونه‌ای برنامه‌ریزی می‌شود که برای بار بعدی که رایانه خود را راه اندازی می‌کنید به اجرا درآید. 


برای اسکن سیستم خود در هنگام شروع (راه اندازی) مراحل زیر را به اجرا درآورید:

**مرحله ۱**. بر روی ![](/sbox/screen/avast-en/67.png) **کلیک** کنید تا کادر *BOOT-TIME SCAN* فعال گردد.

**مرحله ۲**. بر روی ![](/sbox/screen/avast-en/68.png)  **کلیک** نمایید تا برای بار بعدی که رایانه تان را راه اندازی می‌کنید عملیات اسکن هنگام شروع به اجرا درآید.

**مرحله ۳**. اگر مایلید که اسکن هنگام شروع بلافاصله انجام شود بر روی ![](/sbox/screen/avast-en/69.png)  **کلیک** کنید.


**توجه**: عملیات اسکن هنگام شروع، پیش از آنکه سیستم عامل شروع به فعالیت کرده و رابط کاربری آن ظاهر شود، آغاز می گردد. بنابراین در ابتدا تنها یک صفحه آبی رنگ ظاهر می‌شود که روند پیشرفت مراحل اسکن را بصورت زیر نمایش می دهد: 

![](/sites/securitybkp.ngoinabox.org/files/u5/Avast_3_2_6.png)

*تصویر ۷: اسکن برنامه‌ریزی شده برای هنگام راه اندازی رایانه در برنامه avast!*


هر زمان که آنتی ویروس **avast!** ویروسی را کشف می کند، شما را مطلع می‌سازد تا در مورد نحوه رفتار با آن تصمیم بگیرید. مثلاً آیا می‌خواهید آن را *پاک کرده*، نسبت به آن *بی‌اعتنا* باشید، ویروس مورد نظر را به مکانی دیگر *منتقل* کنید یا حتی تصمیم به *بازسازی* فایل‌های آلوده بگیرید. اما آنچه مسلم است و  به آن توصیه می‌شود این است که تحت هیچ شرایطی نسبت به حضور ویروسها در رایانه خود بی‌اعتنا *نباشید*. فهرست فرامین مربوط به نحوه رفتار با ویروسها و بدافزارها تنها زمانی در دسترس قرار می‌گیرد که پس از انجام اسکن، ویروس‌هایی در رایانه شما یافت شده باشند.


<a name="4.7"></a>
### ۴.۷  چگونگی مواجهه با ویروس ها ###

در طی مراحل نصب **avast!**  *صندوقجه ویروس*  **avast!** بر روی رایانه شما ایجاد میشود. صندوقچه ویروس عملاً یک شاخه است که از سایر قسمتهای سیستم رایانه شما مجزا شده است و جهت نگهداری بدافزارها و ویروسهای یافت شده پس از انجام اسکن، و همچنین اسناد، فایلها و شاخه‌های آلوده به ویروس یا حتی در معرض تهدید به آلودگی های ویروسی، مورد استفاده قرار می گیرد.


اگر برنامه **avast!** و فهرست تعاریف ویروسی آن را به-روز رسانی کرده باشید، با گزینه و محتویات مندرج در برگه MAINTENANCE آشنایی دارید. از طریق گزینه های این کادر به *صندوقچه ویروس* نیز می‌توان دسترسی پیدا کرد. 


برای مواجهه با ویروسها یا بدافزارهایی که در طی اسکن شدن رایانه شناسایی و یافت می شوند، مراحل زیر را انجام دهید:

**مرحله ۱**. بر روی ![](/sbox/screen/avast-en/70.png)  **کلیک** کنید تا صفحه زیر ظاهر شود:

![](/sbox/screen/avast-en/71.png)

*تصویر ۸: پنجره SCAN RESULTS  که پیام هشدار THREAT DETECTED! در آن به نمایش درآمده است.*



**مرحله ۲**. با **کلیک** کردن بر روی ![](/sbox/screen/avast-en/72.png) منوی کرکره ای ظاهر می‌گردد که شامل فهرستی از گزینه هایی است که با بکارگیری آن‌ها می‌توان به اشکال مختفل با ویروسها و تهدیدات شناسایی شده موجود در رایانه برخورد نمود.


**توجه**: همانگونه که در این مثال تمرینی ملاحظه خواهید کرد، در مورد انتقال فایل‌ها به *صندوقچه ویروس* **avast!** نگرانی‌هایی وجود دارد. منوی کرکره ای دارای سه گزینه دیگر نیز می‌باشد که شرح آن‌ها به ترتیب زیر است:

**Repair** (ترمیم): با اجرای این گزینه سعی بر آنست که فایل آلوده شده تا حد امکان پاکسازی و ترمیم گردد.

**Delete** (پاک کردن): در اثر اجرای این گزینه، فایل آلوده برای همیشه از روی رایانه شما پاک می گردد.

**Do Nothing** (هیچ کاری نکن): این گزینه دقیقا هیچ کاری با ویروس نمی‌کند و قطعاً برای مقابله با تهدیدات ویروسی و بدافزاری بالقوه و زیانبار، **به هیچوجه توصیه نمیشود** که از آن استفاده کنید.


**مرحله ۳**. گزینه *Move to Chest* را **انتخاب** کرده و سپس بر روی  ![](/sbox/screen/avast-en/74.png)  **کلیک** کنید تا صفحه زیر فعال شود:

![](/sbox/screen/avast-en/75.png)

*تصویر ۹: انتقال موفقیت آمیز ویروس ها به صندوقچه ویروس avast!*




<a name="4.8"></a>
### ۴.۸ چگونگی استفاده از صندوقچه ویروس ###

پس از انتقال ویروسها به *صندوقچه ویروس*، به اندازه کافی فرصت خواهید داشت تا درباره چگونگی رفتار با آن‌ها تصمیم بگیرید.


**مرحله ۱**. بر روی ![](/sbox/screen/avast-en/80.png)  **کلیک** کرده و پس از آن بر روی ![](/sbox/screen/avast-en/81.png) **کلیک** نمایید تا صفحه زیر پدیدار شود:

![](/sbox/screen/avast-en/82.png)

*تصویر ۱۰: صندوقچه ویروس اوست که ویروسها موجود در آن فهرست شده اند.*


**مرحله ۲**. اگر بر روی هریک از ویروسهای موجود در صندوقچه ویروس **کلیک راست** نمایید، منویی شامل فهرستی از گزینه هایی را که می‌توان بر روی آن‌ها اعمال کرد ظاهر می شود. 

![](/sbox/screen/avast-en/83.png)

*تصویر ۱۱: منوی کرکره ای شامل فهرست عملیاتی که می‌توان بر روی ویروس های موجود در صندوقچه ویروس اعمال کرد.*


**نکته**: دوبار کلیک کردن بر روی ویروس موجود در *صندوقچه ویروس* آن را فعال نکرده و فایل آلوده به ویروس را به اجرا در نخواهد آورد. با اینکار تنها خصوصیات مربوط به آن ویروس به نمایش درخواهد آمد.  


فهرست زیر، مجموعه اعمالی را که می‌توان برای مواجهه و برخورد با ویروسها بکار برد و در منوی کرکره ای ظاهر می شوند، شرح می دهد:

**Delete** (پاک کردن): اجرای این گزینه ویروس را برای همیشه از روی سیستم شما پاک می کند.

**Restore** (احیا کردن) : با اجرای این گزینه ویروس/فایل آلوده  به محل اصلی خود (که از آنجا پاک شده است) باز می گردد.

**Extract** (استخراج) : اجرای این گزینه باعث می‌شود تا فایل آلوده یا ویروس به مکان و شاخه ای که برای آن در نظر می‌گیرید کپی شود. 

**Scan** (اسکن) : با اجرای این گزینه، عملیات اسکن مجدداً بر روی فایلی که قبلا ویروس تشخیص داده شده، به اجرا در می آید.

**Submit to virus lab...** (ارسال به آزمایشگاه ویروسها) : با انتخاب این گزینه می‌توانید ویروس را برای انجام تحقیقات بیشتر بر روی آن و مقایسه آن با بانک اطلاعاتی ویروس های شناخته شده به آزمایشگاه ویروس ارسال دارید. پس از انتخاب این گزینه، پرسش‌نامه‌ای ظاهر خواهد شد که می باید آن را پر کرده و همراه با ویروس مورد نظر ارسال کنید.

**Properties** (خصوصیات): اجرای این گزینه، یک سری اطلاعاتی را در مورد ویروس مزبور نمایان میکند. 

**Add** (افزودن): این گزینه به شما امکان می‌دهد تا فایل‌هایی که می‌خواهید به صندوقچه ویروس منتقل کنید، را در روی رایانه خود انتخاب کنید. این گزینه خصوصا زمانی به کار شما می‌آید که می‌خواهید در هنگام شیوع ویروس، از فایل‌هایی خاص محافظت کنید. 
   
**Refresh all files**: با اجرای این گزینه فایل‌های شما به-روز می شوندبنابراین قادر خواهید بود تا آخرین نسخه فایل‌ها را مشاهده کنید.



<a name="4.9"></a>
### ۴.۹ روشهای پیشرفته از بین بردن ویروسها ###

گاهی اوقات راه حلهایی که در برنامه‌هایی چون **avast!**، **Comodo Firewall** و **Spybot** برای از بین بردن و مقابله با ویروسها ارائه شده است کفایت نمی‌کنند و علیرغم تلاشهایی که انجام می‌گیرد، رایانه شما چه در محل کار یا منزل به بدافزارها و ویروسها آلوده می شود. در بخش **۴.۱ – راهنمای کوتاه برخورد با شیوع ویروس** روشهایی برای مقابله با با بدافزارها و ویروسهای سمج ارائه گردید. اما برای رفع تهدیداتی از این قبیل ، روشهای دیگری نیز وجود دارد. 


**روش A - استفاده از لوح های فشرده ضد بدافزار**

برخی شرکت های سازنده برنامه‌های ضد-بدافزار در کنار نرم‌افزار، لوح های فشرده ای نیز با نام «لوح فشرده نجات» را بصورت CD/DVD  ارائه می کنند. این‌گونه دیسک ها غالباً بصورت فایلهای iso  نیز که قابل بارگزاری شدن هستند نیز در اختیار کاربران قرار می‌گیرند (فایل iso قالبی است که می‌توان آن را بسادگی تبدیل به CD  یا DVD نمود).


برای استفاده از اینگونه CD ها یا DVD ها، انجام مراحل زیر ضروری بنظر می رسد:

۱. ابتدا برنامه ضد-بدافزار را دانلود کرده و آنرا بر روی CD/DVD کپی کنید. برای انجام اینکار می‌توانید از برنامه‌های آزادی چون [**ImgBurn**](http://www.imgburn.com/) استفاده کنید.

۲. دیسک نجات را در رایانه آلوده وارد نموده و سپس رایانه مزبور را با استفاده از درایو CD/DVD راه انداری کنید. این عمل اغلب از طریق فشار دادن کلید F10 یا F12 و بلافاصله پس از روشن شدن رایانه انجام می گیرد. لطفاً به دستورالعملهایی که پس از این عمل بر روی صفحه نمایشگر رایانه پدیدار می‌شود با دقت توجه کنید تا راه اندازی رایانه از طریق  درایو CD/DVD را فرابگیرید. 

۳. رایانه خود را مجدداً به اینترنت متصل نموده تا برنامه ضد بدافزار مورد استفاده شما این امکان را پیدا کند تا بطور خودکار، فهرست تعریف ویروسها را در صورت نیاز به-روز رسانی کند. پس از این عمل، اسکن هارددیسک شما شروع شده و تهدیدات موجود رفع خواهند شد.


در زیر فهرستی از فایلهای دیسک های نجات به چشم می خورد:

- [**AVG Rescue CD**](http://www.avg.com/us-en/avg-rescue-cd)
- [**Kaspersky Rescue CD**](http://support.kaspersky.com/viruses/rescuedisk/)
- [**F-Secure Rescue CD**](http://www.f-secure.com/linux-weblog/files/f-secure-rescue-cd-release-3.00.zip)
- [**BitDefender Rescue CD**](http://download.bitdefender.com/rescue_cd/)


همچنین می‌توان رایانه را با استفاده ازابزارهایی مانند ابزارهای زیر که پس از راه اندازی **ویندوز** به اجرا در می‌آیند اسکن نمود. لازم به ذکر است که این ابزارها در صورتی فعال خواهند شد که ویروس آلوده‌کننده رایانه شما مانع از به اجرا درآمدن آن‌ها نشود:

- [**HijackThis**](http://free.antivirus.com/hijackthis/) و سایر ابزارهای رایگان مخصوص [Clean-up Tools](http://free.antivirus.com/clean-up-tools/) از محصولات شرکت **Trend Micro** .
- [**RootkitRevealer**](http://technet.microsoft.com/en-us/sysinternals/bb897445.aspx) از محصولات شرکت [Sysinternals](http://technet.microsoft.com/en-us/sysinternals) که توسط **Microsoft** ارایه می شود.


*توجه*: هریک از ابزراهای معرفی شده بالا را می‌توان بطور مجزا مورد استفاده قرار داد، و با کمک آن‌ها سیستم رایانه را به طرز مؤثر پاکسازی نمود.


**روش B: نصب مجدد سیستم عامل ویندوز**


**توجه**: پیش از اقدام به اینکار، اطمینان حاصل کنید که مجوز یا شماره سریالهای لازم برای نصب **ویندوز** و سایر برنامه‌های مورد نیازتان را در اختیار دارید. در چنین موقعیتهایی انجام اقدام‌های زیر لازم می باشد:

۱. نسخه پشتیبان یا کپی از تمامی فایل‌های موجود بر روی رایانه تان را تهیه کنید.

۲. نسخه سیستم عامل ویندوز را بگونه ای نصب کنید که در طی مراحل نصب، سخت دیسک شما را قالب بندی نماید. 

۳. پس ار اتمام مراحل نصب ویندوز، آن را به-روز رسانی کنید.

۴. برنامه **avast!** (یا آنتی ویروس دلخواه) را نصب و به-روز رسانی نمایید.

۵. هر گونه برنامه و نرم‌افزار دیگری را که لازم می‌دانید نصب کرده و به یاد داشته باشید می بایستی آخرین روایت آن‌ها را نصب و به-روز رسانی کنید.


**توجه**: به هیچ وه نباید پیش از آنکه اقدام‌های فوق را با موفقیت به انجام رسانیده باشید، دیسک حاوی نسخه پشتیبان داده‌های خود را به رایانه متصل کنید. در اینصورت ممکن رایانه شما مجدداً آلوده شود.


۶. دیسک پشتیبان را به رایانه خود وصل کرده و ابتدا آن را بطور کامل اسکن کرده تا ویروسهای احتمالی موجود در آن شناسایی شده و نابود گردند.

۷. پس از آنکه ویروسها یا بدافزارهای موجود در رایانه را شناسایی و نابود کردید، در صورت نیاز فایل‌های خود را از روی دیسک پشتیبان به سخت دیسک رایانه منتقل کنید.

