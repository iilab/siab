

---

lang: tr
community: guide
type: tactics
legacy: True
child: True
weight: 1
depth: 3
title: Deleting information

---

Tamamen teknik bir perspektiften bakacak olursak, bilgisayarınızda silme işlevi diye bir şey yoktur. Elbette bir dosyanızı Çöp Kutusu’na taşıyabilirsiniz ve Çöp Kutusu’nu boşaltabilirsiniz ancak bütün bunların gerçekte yaptığı şey, dosyanın ikonunu temizlemek, bilgisayarınızdaki her şeyin gizlenmiş dizininden dosyanın adını kaldırmak ve Windows’a bu alanı başka bir şey için kullanabileceğini söylemektir. Windows, bu alanı gerçekten kullanıncaya kadar, bu alan, silinen bilginin içeriği tarafından işgal edilmeye devam edecektir. Tıpkı tüm etiketleri kaldırıldığı halde özgün dosyaları barındırmaya devam eden bir dosya dolabı gibi. Bu nedenle, doğru yazılıma sahipseniz ve yeterince hızlı hareket ederseniz [***Veri kayıpları nasıl kurtarılır***](/tr/chapter-5) başlıklı [***5. Bölüm***](/tr/chapter-5)’de ele alındığı gibi kazara sildiğiniz bilgileri geri getirebilirsiniz.

Ayrıca bilgisayarınızı her kullandığınızda, sizin bilginiz olmaksızın, dosyaların oluşturulduğunu ve güvenli olmayan bir biçimde silindiğini aklınızda bulundurmalısınız. Örneğin kapsamlı bir rapor yazdığınızı varsayın. Bir haftadır her gün birkaç saat çalışarak bu rapor üzerine çalıştınız; belgenizi kaydettiğiniz her seferinde Windows, belgenin yeni bir kopyasını oluşturacak ve sabit diskinizde depolayacaktır. Belgenizin birkaç gün süren düzenlemelerinden sonra, hepsi farklı tamamlanma aşamalarında olan birçok versiyonunu, farkında olmaksızın kaydetmiş olabilirsiniz. 

Genellikle Windows bir dosyanın eski versiyonlarını siler, elbette, ama yeni bir kopya meydana getirildiğinde güvenli olarak üzerine yazmak için özgün olanın tam yerine bakmaz. Bunun yerine basitçe, yukarıda sözü geçen metaforik dosya dolabının yeni bir bölümüne son versiyonu yerleştirir, eski bölümün etiketini yenisine taşır ve başka bir program, alana gereksinim duyuncaya kadar da eski taslağı olduğu yerde bırakır. Açıktır ki dosya dolabınızdan belgenin tüm izlerini imha etmek için iyi bir nedeniniz varsa, son kopyayı ortadan kaldırmak yeterli olmayacaktır ve sadece etiketi söküp atmak daha da kötü sonuç verecektir.

Bilgisayar sabit disklerinin dijital bilgi depolayan tek aygıt olmadığını da hatırlayın. CD’ler, DVD’ler, USB bellekler, disketler, cep telefonlarının hafıza kartları ve taşınabilir harici diskler de aynı sorunlara sahiptir ve bunlardan hassas bilgilerin temizlenmesinde basit bir silme ve yeniden yazma işlemine güvenmemeniz gerekir.

