

---

lang: tr
community: guide
type: tactics
legacy: True
child: True
weight: 1
depth: 3
title: General tips on using social networking tools

---

- **Şu soruları daima sorun:**
 - İnternete koyduğum bilgilere kimler erişebilir?
 - Sosyal ağ sitelerine koyduğum bilgileri kim denetliyor ve bu sitelerin sahipleri kim?
 - Bağlantılı olduğum kişiler diğer insanlara benim hakkımdaki hangi bilgileri aktarıyor?
 - Bağlantılı olduğum kişiler, onlar hakkındaki bilgileri diğer insanlarla paylaşmamda bir sakınca görür mü?
 - Bağlantılı olduğum herkese güveniyor muyum?

- Sosyal ağlara erişmek için **güvenli şifreler** kullandığınızdan daima emin olun. Bir başkası sizin hesabınıza girdiyse, sizin hakkınızda ve sosyal ağ aracılığıyla bağlantılı olduğunuz diğer herkes hakkında birçok bilgiye erişim elde ediyordur. Düzenli aralıklarla şifrenizi değiştirin. Daha fazla bilgi için  [Güvenli şifreler nasıl oluşturulur ve muhafaza edilir](/tr/chapter-3) başlıklı [3.Bölüm](/tr/chapter-3)’e bakınız.

- Sosyal ağ sitesi tarafından sunulan öntanımlı **gizlilik ayarlarını** ve onları nasıl değiştireceğinizi anladığınızdan emin olun.

- Farklı kampanyalar ve etkinlikler için **ayrı hesaplar/kimlikler** ya da belki de farklı takma adlar kullanmayı düşünün. Unutmayın, bir ağı güvenli olarak kullanmanın anahtarı, o ağın üyelerine güvenmektir. Farklı hesaplara sahip olmak bu tür bir güvenin olanaklı olduğunu garantiye almanın iyi bir yolu olabilir.

- Kamuya açık internet alanlarından sosyal ağ hesabınıza erişirken dikkatli olun. Herkese açık bir makinede tarayıcı kullanırken **şifrenizi ve tarama geçmişinizi** silin. [Hassas bilgiler nasıl yok edilir](/tr/chapter-3) başlıklı [6. Bölüm](/tr/chapter-3)’e bakınız.

- Kullanıcı adınızı, şifrenizi ve gönderdiğiniz diğer bilgileri korumak için **https:// kullanarak sosyal ağ sitelerine erişin**. http:// yerine https:// kullanmak tarayıcınız ile sosyal ağ siteniz arasındaki trafiği şifreleyerek bir başka güvenlik tabakası ekler. Bakınız: [İnternette nasıl anonim kalınır ve internet sansürü nasıl aşılır](/tr/chapter-8) başlıklı [8. Bölüm](/tr/chapter-8).

- Ağınızdaki insanlara güvenseniz bile, **durum güncellemelerinize** çok fazla bilgi koymak konusunda dikkatli olun. Bilgilerinizin bir başkası tarafından kopyalanması kolaydır.

- Sosyal ağların çoğu, diğer sosyal ağlardaki bilgilerinizi birleştirmenize izin verir. Örneğin Twitter hesabınıza bir güncelleme gönderebilirsiniz ve onun aynı zamanda Facebook hesabınızdan da otomatik olarak gönderilmesini sağlayabilirsiniz. **Sosyal ağ hesaplarınızı birleştirirken özellikle dikkatli olun**! Bir sitede anonim olabilirsiniz ama bir başkasını kullanırken kendinizi ifşa edebilirsiniz.

- Bir sosyal ağ sitesindeki içeriğinizin ne kadar güvende olduğu konusunda tedbirli olun. **İçeriğinizin ya da bilgilerinizin birincil saklama yeri olarak bir sosyal ağ sitesine asla bel bağlamayın**. Hükümetlerin bir sosyal ağ sitesinin içeriğini aniden sakıncalı bulmaları durumunda ülke sınırları içinde ona erişimi engellemeleri çok kolaydır. Bir sosyal ağ sitesinin yöneticileri, belirli bir ülkede sansürle yüzleşmektense, sakıncalı içeriği ortadan kaldırmaya karar verebilir.


