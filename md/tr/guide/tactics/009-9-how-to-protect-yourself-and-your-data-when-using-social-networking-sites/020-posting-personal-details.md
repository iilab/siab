

---

lang: tr
community: guide
type: tactics
legacy: True
child: True
weight: 2
depth: 3
title: Posting personal details

---

Sosyal ağ siteleri diğer kullanıcıların sizi bulmasını ve size bağlanmasını kolaylaştırmak için sizin hakkınızda birçok bilgiyi size sorar. Bunun bu sitelerin kullanıcıları için yarattığı belki de en büyük tehlike, gitgide artan bir biçimde yaygınlaşan kimlik sahtekârlığı olasılığıdır. Dahası, çevrimiçi olarak kendiniz hakkında ne kadar çok bilgi verirseniz, yetkililerin kimliğinizi saptaması ve etkinliklerinizi izlemesi de o kadar kolay olur. Bazı ülkelerin diasporasındaki aktivistlerin çevrimiçi etkinlikleri, yetkililerin, aktivistlerin ana vatanlarındaki aile üyelerini hedef almasına neden olmuştur.

Kendinize sorun: şu bilgileri çevrimiçi post etmeniz gerekli mi?

- doğum tarihleri 
- telefon numaraları
- adresler
- aile üyelerinin ayrıntıları
- cinsel yönelim bilgileri
- eğitim ve iş geçmişi


## Arkadaşlar, takipçiler ve bağlantılı olduğunuz kişiler ##

Herhangi bir sosyal ağ uygulamasında kişisel ayrıntılarınızı doldurduktan sonra yapacağınız ilk şey diğer insanlarla bağlantılar kurmaktır. Varsayımsal olarak, bu bağlantıda olduğunuz kişiler tanıdığınız ve güvendiğiniz kişilerdir –ya da daha önce hiç karşılaşmadığınız ama benzer bir kafa yapısına sahip olduğunuzu düşündüğünüz bir topluluğun sosyal ağına da bağlanmış olabilirsiniz. Anlamanız gereken en önemli şey, bu çevrimiçi topluluğun hangi bilgilerinize sahip olmasına izin verdiğinizdir.

Sizin hakkınızda birçok bilgiyi elinde bulunduran Facebook gibi bir sosyal ağ hesabı kullanırken, sadece tanıdığınız ve gönderdiğiniz bilgileri kötüye kullanmayacağı konusunda güvendiğiniz kişilerle bağlantı kurmayı düşünün.

## Durum güncellemeleri ##

Twitter’da, Facebook’da ve benzer ağlarda durum güncellemeleri şu soruları yanıtlar: Şimdi ne yapıyorum? Ne oluyor? Durum güncellemeleri hakkında anlamanız gereken en önemli şey, bunları gerçekten kimlerin görebileceğidir. Sosyal ağ uygulamalarının bir çoğunda, durum güncellemelerinin öntanımlı ayarları, internetteki herkesin güncellemelerinizi görebileceği şekilde ayarlanmıştır. Bu güncellemeleri sadece bağlantılı olduğunuz kişilerin görmesini istiyorsanız, sosyal ağ uygulamasına güncellemelerinizi herkesten gizli tutmasını söylemeniz gerekir.

Twitter’da bunu yapmak için “Tweet’lerimi Koru” seçeneğini arayın. Facebook ayarlarınızı güncellemelerinizi “Sadece Arkadaşlar” ile paylaşacak şekilde değiştirin. Bu ayarlara geçseniz bile bilgilerinizin takipçileriniz ve arkadaşlarınız tarafından yeniden gönderilmesinin ne kadar kolay olduğunu göz önünde bulundurun. Ağdaki arkadaşlarınızla, sosyal ağ hesaplarınıza gönderilen bilginin aktarılması konusunda ortak bir yaklaşım üzerinde anlaşın. Arkadaşlarınızın diğer insanların bilmesini istemeyebileceği hangi bilgileri açığa çıkardığınız konusunda da düşünmelisiniz; bu konuda hassas olmanız ve diğerlerinin de sizin bilgilerinizi ortaya koyarken hassas davranmalarını onlardan istemeniz önemlidir.

Durum güncellemelerindeki bilgilerin kişiler aleyhine kullanıldığı birçok olay bulunmaktadır. ABD’de öğretmenler, öğrencileri hakkında ne hissettikleri üzerine güncellemeler gönderdikten sonra işten çıkarıldı; diğer çalışanlar işverenleri hakkında güncellemeler gönderdikleri için işlerini yitirdi. Bu neredeyse herkesin dikkatli olması gereken bir konudur.

## İnternet içeriği paylaşmak ##

Bir web sitesinin bağlantısını paylaşmak ve arkadaşlarınızın dikkatini çekmek kolaydır. Ama başka kimler dikkat ediyor ve tepkileri ne olacak? Baskıcı bir rejimi yıkmayla bir şekilde ilişkili bir siteyi beğendiğinizi söylüyorsanız bu rejim sizinle ilgilenebilir ve sizi hedef alabilir.

Paylaştığınız ya da ilginç olarak işaretlediğiniz şeyleri görenlerin sadece bağlantılı olduğunuz kişiler olmasını istiyorsanız gizlilik ayarlarınızı kontrol ettiğinizden emin olun.

## Konumunuzu ifşa etmek ##

Sosyal ağ sitelerinin birçoğu konum bilgileriniz erişilebilirse onları görünür kılacaktır. Bu işlev genellikle GPS’i açık telefonlarla sosyal ağ ile etkileşimde bulunduğunuzda sağlanır ama cep telefonundan bağlanmadığınız zamanlarda bunun olasılık dışı olduğunu varsaymayın. Bilgisayarınızın bağlandığı ağ da konum bilgisi sağlıyor olabilir. En emniyetlisi ayarlarınızı iki kez kontrol etmenizdir.

Fotoğraf ve video paylaşım sitelerindeki konum ayarlarına özellikle dikkat edin. Bu sitelerin konum bilgilerinizi paylaşmadıklarını varsaymayın: Emin olmak için ayarlarınızı iki kez kontrol edin.

Ayrıca, Electronic Frontier Foundation’ın web sitesinden [On Locational Privacy, and How to Avoid Losing it Forever](https://www.eff.org/wp/locational-privacy) başlıklı metne bakınız.

## Video/fotoğraf paylaşmak ##

Fotoğraflar ve videolar insanların kimliklerini kolayca açığa çıkarır. Paylaşımda bulunmadan önce, fotoğrafını ya da videosunu gönderdiğiniz kişilerden izin almanız önemlidir. Bir başkasının görüntüsünü gönderiyorsanız onların mahremiyetinden nasıl ödün verdiğinizin farkında olun. Rızasını almadan hiç kimsenin fotoğrafını ya da videosunu hiçbir zaman göndermeyin.

Fotoğraflar ve videolar kasıtsız olarak birçok bilgiyi de açığa çıkarır. Birçok fotoğraf makinesi, fotoğrafa fotoğrafın tarihini, zamanını, konumunu ve fotoğraf makinesinin tipini vb. açığa çıkaran gizlenmiş veriler (meta etiketleri) yerleştirir. Fotoğraf ve video paylaşım siteleri, bu sitelere içerik yüklediğinizde bu bilgileri yayınlayabilir.

## Anlık sohbet ##

Sosyal ağ sitelerinin birçoğu arkadaşlarınızla gerçek zamanlı olarak görüşmeler yapmanıza izin veren araçlara sahiptir. Bu araçlar Anlık Mesajlaşma gibi çalışır ve hem kiminle iletişim kurduğunuzu hem de ne üzerine iletişim kurduğunuzu ifşa edebileceğinden internetteki en güvensiz iletişim kurma yollarından biridir.

*Https ile web sitesine bağlanmak güvenli çevrimiçi sohbet için asgari bir gerekliliktir ancak bu bile sohbet programınızın güvenli bir bağlantı kullandığına dair yeterli bir garanti değildir. Örneğin Facebook sohbet HTTPS’den farklı bir kanal kullanır (ve bilgileri ifşa etmeye çok daha fazla eğilimlidir)*.

Çevrimiçi sohbet için şifreleme kullanan uygulamaları kullanmanız daha güvenlidir. Örneğin, Pidgin uygulamasını Off-the-record (kayıt dışı) eklentisiyle birlikte kullanabilirsiniz. 'Pidgin – güvenli anlık mesajlaşma' uygulama rehberini okuyunuz.

## Grup, etkinlik ve topluluklar oluşturmak ve onlara katılmak ##

Bir gruba ya da topluluğa katıldığınızda insanlara hangi bilgileri veriyorsunuz? Bu bilgiler sizin hakkınızda ne söylüyor? Öte yandan, insanlar sizin oluşturduğunuz bir gruba veya topluluğa katıldıklarında dünyaya ne ilan ediyorlar? İnsanları nasıl riske sokuyorsunuz?

Çevrimiçi bir gruba ya da topluluğa katıldığınızda hakkınızdaki bazı şeyleri başkalarına görünür kılmış olursunuz. Örneğin belirli bir siyasi grubun çevrimiçi sosyal ağlarından birini takip ediyorsunuz, insanlar bu grubun söylediklerini ya da yaptıklarını desteklediğinizi ya da grupla aynı fikirde olduğunuzu varsayabilir. Bu da sizi risk altına sokabilir. Ayrıca tanımadığınız çok sayıda üyesi olan bir gruba katılmanız, hesabınıza uyguladığınız gizlilik ya da güvenlik ayarlarından ödün verdirebilir. Bu nedenle gruba katılmadan önce hangi bilgilerinizi verdiğinizi düşünün. Yabancıların sizi tanımasını sağlayabilecek gerçek fotoğrafınızı ve adınızı mı kullanıyorsunuz?

Öte yandan, bir grup oluşturduğunuzda ve insanlar ona katılmayı seçtiğinde bunu yaparak dünyaya ne ilan ediyorlar? Örneğin, diyelim insanlara yardım etmek için bir gay ve lezbiyen destek grubu kurdunuz ama bu gruba katılarak insanlar, açıkça gay ya da gay dostu olarak kendilerini tanımlamış olurlar. Bu da gerçek dünyada onları tehlikeye sokabilir.


<div class="getstarted" markdown="1">
Uygulama: [***Sosyal ağ iletişim araçları:  Facebook, Twitter, YouTube ve diğerleri***](/en/social_networking_tools) ile uygulamaya başlayın
</div>

