

---

lang: tr
community: guide
type: tactics
legacy: True
child: True
weight: 1
depth: 3
title: Assessing your risks

---

Birçok kuruluş, ofislerinin ve malzemelerinin fiziksel güvenliğini korumanın önemini küçümsemektedir. Sonuç olarak çoğu zaman, bilgisayarlarını ve yedek depolama araçlarını hırsızlığa, şiddetli hava koşullarına, kazalara ve diğer [*fiziksel tehditlere*](/tr/glossary#Physical_threat) karşı korumak için almaları gereken önlemleri içeren açık bir politikadan yoksundurlar. Bu tür politikaların öneminin malum olduğu düşünülebilir ancak bu politikaları düzgün bir şekilde formüle etmek göründüğünden daha zor olabilir. Örneğin birçok kuruluş, ofislerinin kapısında kaliteli kilitlere sahip olabilir ve hatta birçoğu güvenli pencerelere sahip olabilir; ama yaptırdıkları anahtar sayısına ve bu anahtarların kopyalarına sahip olanlara dikkat etmezlerse sahip oldukları hassas bilgiler saldırıya açık hale gelebilir.


<div class=background markdown=1>
Shingai: Güvenlik politikamızın kısa bir özetini bu hibe başvurusuna koymak istiyoruz ama aynı zamanda bu politikanın kapsayıcı olduğundan da emin olmak istiyoruz. Buna ne eklememiz gerekir?

Otto: Maalesef fiziksel tehditlere karşı her duruma uyan tek bir çözüm tavsiye edemem. İyi bir politikanın özelliği, neredeyse her zaman, belirli bir kuruluşun özgün koşullarına bağlı olmasıdır. Yine de size genel bir tavsiye: Bir plan oluşturmaya çalıştığınızda çalışma ortamınızı dikkatlice gözlemlemeniz; zayıf noktalarınızın nerelerde olduğunu tespit etmeniz ve bunları güçlendirmek için neler yapabileceğinizi yaratıcı bir biçimde düşünmeniz gerekir.
</div>


Sizin ve kuruluşunuzun karşılaştığı riskleri ve saldırıya açık noktaları değerlendirirken verilerinizin tehdit edildiği birçok farklı düzeyi değerlendirmeniz gerekir.

- Kullandığınız iletişim kanallarını ve onları nasıl kullandığınızı göz önünde bulundurun. Örneğin; basılı mektuplar, fakslar, sabit hatlı telefonlar ve cep telefonları, e-postalar ve [*Skype*](/tr/glossary#Skype) mesajları gibi...
	
- Önemli bilgileri nasıl depoladığınızı düşünün. Bilgisayar sürücüleri, e-posta ve ağ sunucuları, USB bellekler, USB harici sürücüler, CD’ler ve DVD’ler, cep telefonları, basılı ya da elle yazılmış notlar gibi...
	
- Bu nesnelerin fiziksel olarak nerede konumlandığını göz önünde bulundurun. Ofiste, evde, çöp sepetinde ya da 'internette bir yerlerde'. Bu son durumda belirli bir bilgi parçasının gerçek, fiziksel konumunu belirlemek oldukça zor olabilir.


Aynı bilgi parçasının birçok farklı düzeyden saldırıya açık olabileceğini aklınızda bulundurun. [*Kötü amaçlı yazılımlara*](/tr/glossary#Malware) karşı USB belleklerinizin içeriğini korumak için bir anti-virüs yazılımına güvenmek zorunda olduğunuz gibi, aynı bilgiyi; çalınmaya, kaybolmaya ya da tahrip olmaya karşı korumak için ayrıntılı bir güvenlik planına güvenmek zorundasınız. Bazı güvenlik uygulamalarına sahip olmak, (örneğin ortam-dışı yedekleme politikasına sahip olmak gibi) hem dijital hem de fiziksel tehditlere karşı yardımcı olsa da bazı diğer güvenlik uygulamaları daha spesifik amaçlar için hazırlanmıştır.


USB belleklerinizi cebinizde mi yoksa bavulunuzun dibindeki kilitli bir plastik çantada mı taşıyacağınıza karar verdiğinizde, her ne kadar korumaya çalıştığınız bilgi dijitalse de, fiziksel güvenlik hakkında bir karar vermektesinizdir. Her zaman olduğu gibi doğru bir güvenlik politikası büyük oranda içinde bulunulan duruma bağlıdır. Şehir içinde mi yürüyorsunuz yoksa sınır ötesine mi seyahat edeceksiniz? Çantanızı bir başkası mı taşıyacak? Yağmur yağıyor mu? Bu tür kararları verirken göz önünde bulundurmanız gereken sorular bunlardır. 


