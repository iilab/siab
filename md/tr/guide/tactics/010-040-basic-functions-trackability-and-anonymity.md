

---

lang: tr
community: guide
type: tactics
legacy: True
child: True
weight: 4
depth: 3
title: Basic functions, trackability and anonymity

---

Telefonunuzla yaptığınız her iletişimde telefonunuz, en yakınınızdaki sinyal kulelerini telefonunuzun varlığı konusunda harekete geçirir. Bu sinyallerin ve iletişimlerin sonucu olarak ağ servis sağlayıcınız cep telefonunuzun kesin coğrafî konumunu her zaman bilir.

<div class="background" markdown=1>
Borna: Bu telefon hakkında bilmem gereken başka bir şey var mı?

Delir: Gerçekten seni izlemeye çalıştıklarından şüpheleniyorsan, evet.

Borna: Sanmıyorum ama bunu yapabilirler mi? 

Delir: Evet. Telefonun açıksa VE teknisyenin ağ trafiğine erişimi varsa VE sistemdeki hangi telefonun sana ait olduğunu biliyorlarsa bunu yapabilirler.

Borna: Bu olmayacak çünkü oraya gittiğimde telefonumdan arama yapmayacağım. 

Delir: Bu bir şeyi değiştirmez baba. Telefonun, şarj edilmiş ve kullanıma hazır olarak senin yanında olduğu sürece, nereye gittiğinin izi sürülecek ve telefonun yakındaki baz istasyonlarıyla haberleşecektir, çünkü telefonun bunu yapmak zorunda. Öyleyse herhangi bir zamanda, senin konumun telefon ağının en yakın kulelerinin arasında bir yerdedir.

Borna: O zaman oraya gidinceye kadar telefonumu kapatmalı mıyım?

Delir: En iyisi onu hiç yanına almaman. Senin için ikinci en iyi şey telefonunu kapalı tutman VE gitmeden önce pilini çıkarman, dönmeden önce de telefonunu açmamandır.

Borna: Ne? Kapatmam yeterli değil mi?

Delir: Güvende olduğundan emin olmak için pili çıkarmalısın çünkü telefon bir aktarım cihazıdır ve piller takılı olduğu sürece, küçük bir ihtimal de olsa, birilerinin senin bilgin olmaksızın bir şekilde telefonunu açması olasıdır.
</div>

**Anonimlik hakkında**

Telefon görüşmelerinizde ya da SMS mesajlarınızda hassas bilgiler paylaşıyorsanız cep telefonlarının yukarıda bahsi geçen iz sürme 'özelliği'nin farkında olun:

* Her zaman farklı yerlerden arama yapın ve sizinle bağlantılı olmayan konumlar seçin. 

* Telefonunuzu pili çıkarılmış olarak kapalı tutun, seçtiğiniz konuma gidin, telefonunuzu açın, görüşmenizi yapın, telefonunuzu kapatıp pilini çıkarın. Arama yaptığınız her seferinde bunu alışkanlık haline getirmeniz, şebekenin hareketlerinizin izini süremeyeceği anlamına gelir.

* Telefonunuzu ve [SIM kartınızı](/tr/glossary#SIM_card) sık sık değiştirin. Onları arkadaşlarınız ya da ikinci el dükkânlar arasında dolaşıma sokun. 

* Bölgenizde mevcutsa, kayıt edilmemiş ön ödemeli SIM kartlar kullanın. Telefon ya da SIM kart için kredi kartıyla ödeme yapmaktan kaçının, böylece kimliğiniz ile telefonunuz ve SIM kartınız arasında bir bağlantı oluşturmamış olursunuz. 


<div class="background" markdown=1>
Borna: Telefonumun, kapalıymış gibi görünse bile, benim konumum hakkında baz istasyonlarıyla iletişim kurduğunu mu söylüyorsun?

Delir: Evet ama daha kötüsü de var.

Borna: Ne?

Delir: Telefonununa gizlice kurulabilen ve uzaktan telefonunu çalıştırabilen ve senin bilgin olmaksızın bir numarayı arayabilen programlar olduğunu söylüyorlar. Telefonuna böyle bir program kurulmuşsa, toplantınızı başlattığınızda, telefonun bir kayıt ve aktarım cihazı gibi hareket edecektir.

Borna: Hayır! Sahiden mi?

Delir: Teknik olarak bunu yapmak oldukça kolay. Ama telefonunun pili takılı değilse bunların hiçbiri gerçekleşemez ve böyle bir olasılığa karşı güvende olursun.

Borna: Sanırım çok dikkatli olmak istiyorsam, telefonumu yanıma almayacağım demektir. Acaba hiç mi cep telefonu kullanmasam diye düşünüyorum.

Delir: Lütfen baba. Bana yeni şeylerden korkmamam gerektiğini söylerdin. Cep telefonları da böyle, sadece faydalarını ve riskleri bilmen gerekir. Sadece dikkatli ol. Riskleri bilirsen onlardan kaçınmak için önlemler alabilirsin.
</div>

**Dinlenme hakkında**

Telefonunuz sizin bilginiz olmaksızın mikrofonunun menzili içindeki herhangi bir sesi kaydetmek ve aktarmak için ayarlanabilir. Bazı telefonlar, kapalıymış gibi görünseler bile, uzaktan açılabilir ve bu şekilde harekete geçirilebilir. 

* Güvenmediğiniz hiç kimsenin telefonunuza fiziksel olarak erişmesine hiçbir zaman izin vermeyin; bu, telefonunuza casus yazılım kurmanın yaygın bir yoludur.

* Özel ve önemli toplantılar gerçekleştiriyorsanız telefonunuzu kapatın ve pilini çıkarın. Ya da telefonunuzu yanınızda taşımayın, tamamen güvenli olduğunu bildiğiniz bir yerde bırakın.  

* İletişim halinde olduğunuz herkesin de burada açıklanan önlemleri uyguladığından emin olun.

* Ek olarak, halka açık yerlerde ya da güvenmediğiniz yerlerde telefonunuzu kullanmanın sizi geleneksel dinleme tekniklerine ya da telefonunuzun çalınma tehlikesine açık kıldığını unutmayın.

**Aramalarınıza müdahale edilmesi hakkında**

Genellikle, cep telefonu şebekesi üzerinden yapılan sesli iletişimin (ve gönderilen yazılı mesajların) şifrelemesi görece zayıftır. Üçüncü kişilerin, telefonun yakınlarındaysalar ve ondan aktarım alabiliyorlarsa, yazılı iletişiminize müdahale etmek ya da aramalarınızı dinlemek için kullanabileceği ucuz teknikler bulunmaktadır. Elbette cep telefonu sağlayıcılarının tüm sesli ve yazılı haberleşmelerinize erişimi vardır. Görüşmelerinizi , cep telefonu sağlayıcılarının gizlice dinleyemeyeceği şekilde şifrelemek, şu aşamada, pahalı ve/ya da teknik olarak külfetlidir – bununla beraber, bu araçların yakın zamanda ucuzlaması beklenmektedir. Şifrelemeyi devreye sokmak için telefonunuza ve iletişim kurmak istediğiniz kişinin telefonuna şifreleme uygulaması kurmanız gerekir. Ardından bu uygulamayı şifrelenmiş aramalar ve/ya da mesajlar almak ve göndermek için kullanabilirsiniz. Mevcut şifreleme programları 'akıllı' olarak adlandırılan telefonların sadece birkaç modeli tarafından desteklenmektedir.

Skype ve cep telefonları arasındaki iletişim de, -sinyal bir noktada şifrelenmenin olmadığı mobil şebekeye geçeceğinden-, şifreli değildir. 


