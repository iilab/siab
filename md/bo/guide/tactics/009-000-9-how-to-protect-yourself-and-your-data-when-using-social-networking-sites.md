

---

lang: bo
community: guide
type: tactics
legacy: True
child: False
weight: 009
title: 9. How to protect yourself and your data when using social networking sites

---

དྲ་རྒྱ་ཐོག་མར་གསར་གཏོད་བྱུང་བ་ནས་བཟུང་དྲ་ནང་གི་སྤྱི་ཚོགས་ཤིག་གྲུབ་ཡོད། དེ་ཡང་ཐོག་མར་གློག་འཕྲིན་དང་བྷུ་ལི་ཊིན་བྷོཌ་ (bulletin boards) དར་ཡོད། བརྒྱུད་ལམ་དེ་གཉིས་ཐོག་ནས་འཛམ་གླིང་ས་ཕྱོགས་འདྲ་མིན་ནང་ཡོད་པའི་མི་ཕན་ཚུན་དབར་འབྲེལ་བ་མུ་མཐུད་གནས་རྒྱུའི་གོ་སྐབས་ཤིག་བསྐྲུན་པ་ཙམ་མ་ཟད། ཡིག་འབྲེལ་དང་གནད་དོན་བྱེ་བྲག་པ་གཅིག་གི་ཐོག་ཕན་ཚུན་བསམ་ཚུལ་བརྗེ་ལེན་བྱ་རྒྱུའི་གོ་སྐབས་ཀྱང་བསྐྲུན་ཡོད། དེང་སྐབས་སྤྱི་ཚོགས་དྲ་རྒྱའི་ཐོག་འབྲེལ་བ་བྱ་རྒྱུའི་བརྒྱུད་ལམ་ཧ་ཅང་ཁྱབ་ཆེན་པོ་ཆགས་ཡོད་པར་བརྟེན། བརྡ་ལན་དང་འདྲ་པར། དེ་བཞིན་ཡིག་སྣོད་སོགས་དྲ་རྒྱ་བརྒྱུད་གཏོང་ལེན་བྱེད་ཐུབ་པ་མ་ཟད། རང་ཉིད་ས་གནས་གང་དུ་ཡོད་པ་དང་ལས་དོན་ཅི་ཞིག་བྱེད་བཞིན་ཡོད་པའི་གནས་ཚུལ་རྣམས་དྲ་རྒྱ་བརྒྱུད་དེ་མ་ཉིད་དུ་གནས་ཚུལ་རྣམས་གཏོང་ལེན་བྱེད་ཐུབ་པ་སོགས་བྱེད་ལས་མང་དག་ཅིག་ཡོད། 

འོན་ཀྱང་བྱེད་ལས་དེ་དག་སྤྱི་ཚོགས་དྲ་རྒྱ་ཁོ་ན་བརྒྱུད་ནས་མ་གཏོགས་བྱེད་མ་ཐུབ་པ་དེ་འདྲ་མིན་པར། སྤྱི་ཚོགས་དྲ་རྒྱའི་ནང་ཐོ་འགོད་མ་བྱས་ཀྱང་དྲ་རྒྱ་བརྒྱུད་བྱེད་ཐུབ། སྤྱིར་དྲ་རྒྱའི་བརྒྱུད་ལམ་དེ་དག་སྤྱི་ཚོགས་ཀྱི་འབྲེལ་ལམ་གོང་མཐོར་གཏོང་རྒྱུར་ཧ་ཅང་ཕན་ཐོགས་ཡོད། འོན་ཀྱང་བེད་སྤྱོད་བྱེད་སྐབས་རང་གི་གནས་ཚུལ་མི་གཞན་གྱིས་བེད་སྤྱོད་ལོག་པ་བྱ་རྒྱུའི་གོ་སྐབས་ཤིག་ཀྱང་ཡོད། སྤྱི་ཚོགས་དྲ་རྒྱ་དེ་གསོལ་སྟོན་གྱི་འདུ་འཛོམས་ཧ་ཅང་ཆེན་པོ་ཞིག་ལ་དཔེ་བཞག  འདུ་འཛོམས་དེར་ཁྱེད་ཀྱིས་ངོ་ཤེས་པ་དང་མ་ཤེས་པའི་མི་སྣ་ཚོགས་ཤིག་འཛོམས་ཡོད། དེའི་ཁྲོད་ཁྱེད་རང་ཕར་འགྲོ་ཚུར་འོང་བྱེད་བཞིན་པའི་སྐབས་དེར། ཁྱེད་ཀྱིས་ཤེས་ཚོར་གང་ཡང་མེད་པར་ཁྱེད་ཀྱི་རྒྱབ་ཏུ་འབྱར་ཡིག་གཅིག་འབྱར་ཡོད།  འབྱར་ཡིག་དེའི་ནང་ཁྱེད་རང་སྒེར་གྱི་གནས་ཚུལ་དང། ཐ་ན་སྐབས་དེར་ཁྱེད་ཀྱི་བསམ་བློའི་ནང་རྣམ་རྟོག་ཇི་འདྲ་ཞིག་འཆར་བཞིན་ཡོད་པའི་གནས་ཚུལ་རྣམས་འཁོད་པར་བརྟེན། མི་ཚང་མས་ཁྱེད་ཀྱི་རྒྱབ་ཏུ་འབྱར་བའི་འབྱར་ཡིག་བཀླག་པ་ཡིན་ན།ཁྱེད་ཀྱིས་དེར་མོས་མཐུན་བྱེད་ཐུབ་བམ། 

སྤྱི་ཚོགས་དྲ་རྒྱའི་སྦྱིན་བདག་སྒེར་གྱི་ཚོང་པ་ཡིན་པ་དང། ཁོང་ཚོས་གང་ཟག་བྱེ་བྲག་པའི་གནས་ཚུལ་རྣམས་ཕྱོགས་བསྡུས་བྱས་ཏེ་གང་ཟག་གསུམ་པ་ཞིག་ལ་བཙོང་རྗེས། གང་ཟག་གསུམ་པ་དེས་དྲ་རྒྱའི་ཐོག་གནས་ཚུལ་རྣམས་ཤར་ཐུབ་པ་བཟོ་བཞིན་ཡོད། ཁྱེད་ཀྱིས་སྤྱི་ཚོགས་དྲ་རྒྱའི་ནང་འཛུལ་སྐབས་དྲ་སྤྱོད་བློས་གཏོང་གིས་དྲ་རྒྱའི་སྦྱིན་བདག་ལ་རང་དབང་རྩིས་སྤྲོད་བྱེད་བཞིན་ཡོད།  དྲ་རྒྱའི་ཐོག་སྒེར་གྱི་གནད་དོན་གསང་ཉར་ཆེད་ཚན་པ་ལོག་ཏུ་བཟོས་པ་རྣམས་ཀྱིས་ཁྱེད་རང་སྒེར་གྱི་གནས་ཚུལ་ཕྱིར་མི་ཤོར་བའི་ཕན་ཐོགས་ཡོད་ཀྱང། དྲ་རྒྱའི་སྦྱིན་བདག་གིས་གནས་ཚུལ་རྣམས་མཐོང་ཐུབ་པར་བརྟེན་སྲུང་མི་ཐུབ། དེར་བརྟེན་ཁྱེད་ཀྱིས་དྲ་རྒྱའི་སྦྱིན་བདག་ལ་ཡིད་ཆེས་ཀྱིས་གནས་ཚུལ་ཡོངས་རྫོགས་ཁོང་ལ་རྩིས་སྤྲོད་བྱས་པ་ལྟ་བུ་ཆགས་ཡོད། 

གལ་ཏེ་ཁྱེད་ཀྱིས་སྤྱི་ཚོགས་དྲ་རྒྱ་བརྒྱུད་ནས་གནད་དོན་དང་བརྗོད་གཞི་གལ་གནད་ཅན་ཞིག་ཐོག་ལག་པ་འཆང་དགོས་ཚེ། དོན་གནད་དེ་དག་ཕྱིར་གྱར་མི་འོང་ཆེད་ཧ་ཅང་ཡིད་གཟབ་གནང་དགོས།ལྷག་པར་འགྲོ་བ་མིའི་ཐོབ་ཐང་སྲུང་སྐྱོབ་ཀྱི་ཁྲིམས་རྩོད་པ་ཚོར་སྤྱི་ཚོགས་དྲ་རྒྱ་བརྒྱུད་ནས་གནས་ཚུལ་རྐུ་མ་ཤོར་རྒྱུར་དམིགས་བསལ་ཉེན་ཁ་ཆེ་བར་བརྟེན། 

རང་དང་ལས་རོགས་ཚོའི་གནས་ཚུལ་གསལ་བཤད་གནང་དགོས་པ་རྣམས་སྲུང་སྐྱོབ་ཆེད་ཧ་ཅང་གཟབ་གཟབ་གནང་དགོས། སྤྱི་ཚོགས་དྲ་རྒྱ་བེད་སྤྱོད་མ་བཏང་གོང་ཉེན་ཁ་ཇི་ཡོད་རྣམས་ཤེས་པའི་ཐོག་ནས་རང་དང་ལས་རོགས་རྣམས་སྲུང་སྐྱོབ་ཆེད་དགོས་ངེས་ཐབས་ལམ་ཇི་ཡོད་ལག་བསྟར་གནང་དགོས། གཤམ་གྱི་ལམ་སྟོན་དེས་སྤྱི་ཚོགས་དྲ་རྒྱ་བེད་སྤྱོད་བྱེད་སྐབས་སྲུང་སྐྱོབ་དགོས་རྒྱུ་གལ་གནད་ཇི་ཙམ་ཡིན་པ་ཁྱེད་ཀྱིས་རྟོགས་ཆེད་ཕན་ཐོགས་ཡོད།


## རྒྱབ་ལྗོངས་ཀྱི་གནས་ཚུལ། ##

<div class="background" markdown=1>
མན་སོར་དང་མག་ད་གཉིས་བྱང་ཨ་ཕི་རི་ཁའི་འགྲོ་བ་མིའི་ཐོབ་ཐང་སྲུང་སྐྱོབ་པ་ཡིན། ཁོང་གཉིས་ཀྱིས་གྲོང་ཁྱེར་ཆེན་པོ་ཞིག་གི་དབུས་སུ་གོམ་བགྲོད་ཀྱི་ལས་འགུལ་ཞིག་གོ་སྒྲིག་བྱ་རྒྱུའི་འཆར་གཞི་སྒྲིག་བཞིན་ཡོད། དེར་བརྟེན་ཁོང་གཉིས་ཀྱིས་ངོ་དེབ་བརྒྱུད་ནས་གོམ་བགྲོད་ལས་འགུལ་དེ་དྲིལ་བསྒྲགས་གནང་འདོད་ཡོད་ཀྱང་། ཉེན་རྟོག་པས་ཤེས་ནས་ལས་འགུལ་ནང་ཞུགས་བློ་ཡོད་མི་རྣམས་རྗེས་དེད་གཏོང་མི་ཡོང་ངམ་བསམ་པའི་བློ་འཚབ་ཡོད། གཞན་ཡང་ད་དུང་ཁོང་གཉིས་ཀྱིས་ལས་འགུལ་སྐབས་ཊུཝི་ཊར་བེད་སྤྱོད་བཏང་སྟེ་ལས་འགུལ་གྱི་གནས་སྟངས་ཇི་ཡིན་སྐབས་ཕྲལ་གནས་ཚུལ་ཕྱིར་གཏོང་བྱ་རྒྱུའི་འཆར་གཞི་ཡོད། འོན་ཀྱང་ཉེན་རྟོག་པས་ཊུཝི་ཊར་མཐོང་ནས་ལས་འགུལ་བ་རྣམས་ལ་འགོག་རྐྱེན་བཟོ་ཚེ་ཇི་ལྟར་བྱ་དགོས་པ་དང་།ལས་འགུལ་བ་རྣམས་ཉེན་རྟོག་པས་ངོས་ཟིན་ཚེ་ཁྲིམས་ཆད་ཕོག་སྲིད་པར་བརྟེན། ཁོང་གཉིས་ཀྱིས་ལས་འགུལ་བ་རྣམས་ཀྱི་ངོས་འཛིན་མངོན་པར་མི་གསལ་བའི་ཐོག་ནས་ལས་འགུལ་སྤེལ་བཞིན་པའི་འདྲ་པར་དང་བརྙན་འཕྲིན་རྣམས་དྲིལ་བསྒྲགས་བྱ་རྒྱུའི་འཆར་གཞི་འདིང་བཞིན་ཡོད། 
</div>

ཁྱེད་རང་ཚོས་སྤྱི་ཚོགས་དྲ་རྒྱ་བེད་སྤྱོད་གཏོང་རྒྱུ་མཚམས་འཇོག་ཆེད་ང་ཚོས་སེམས་ཤུགས་བཅག་པ་དེ་འདྲ་མིན།  འོན་ཀྱང་ཉེན་སྲུང་གི་ཐབས་ལམ་དེ་དག་ཚད་ལྡན་ཐོག་ནས་བཀོལ་ཐུབ་ཚེ་རང་གཞན་གཉིས་ཀ་ཉེན་ཁ་ལས་སྐྱོབ་ཐུབ།

### སློབ་ཚན་འདི་ནས་ཁྱེད་ཀྱིས་གང་ཤེས་ཐུབ་པ་ནི། ###

- གནད་འགག་ཡོད་པའི་གནས་ཚུལ་རྣམས་སྤྱི་ཚོགས་དྲ་རྒྱའི་ཐོག་བསླེབས་སྐབས་ལས་སླ་པོའི་ཐོག་ནས་གཞན་གྱིས་མཐོང་ཐུབ།
- སྤྱི་ཚོགས་དྲ་རྒྱ་བེད་སྤྱོད་གཏོང་སྐབས་རང་གཞན་གཉིས་ཀྱི་གནས་ཚུལ་གསང་ཉར་ཆེད་སྲུང་སྐྱོབ་ཇི་ལྟར་བྱེད་དགོས།


