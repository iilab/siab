

---

lang: km
community: guide
type: tools
legacy: True
child: False
os: windows
weight: 000
title: avast! - Anti-Virus

---

**ទំព័រដើម៖**

[**www.avast.com**](http://www.avast.com)

**តម្រូវការរបស់កុំព្យូទ័រ**៖

- គ្រប់កំណែ Windows ទាំងអស់

**កំណែដែលប្រើនៅក្នុងមគ្គុទ្ទេសក៍ណែនាំនេះ**៖

- 10.0

**កាលបរិច្ឆេទកែសម្រួលចុងក្រោយបំផុត របស់ជំពូកនេះ**

- វិច្ឆិកា ២០១៤

**អាជ្ញាប័ណ្ណ**:

- កម្មវិធីសេរី (Freeware)

**ឯកសារតម្រូវឲ្យអាន**៖

- **កូនសៀវភៅណែនាំ** ជំពូក [**១. របៀបការពារកុំព្យូទ័ររបស់លោកអ្នកពី Viruses, Malware និងក្រុម Hackers**](/chapter-1)

**អត្ថប្រយោជន៍ដែលលោកអ្នកនឹងទទួលបាន**៖ 

- សមត្ថភាព ក្នុងការស្កែនរក និងកម្ចាត់វីរុសចេញពីកុំព្យូទ័ររបស់លោកអ្នក
- សមត្ថភាព ក្នុងការការពារកុំព្យូទ័ររបស់លោកអ្នកពីការឆ្លងវីរុសថ្មី
- សមត្ថភាព ទទួលបាននូវកំណែកម្មវិធីឥតគិតថ្លៃ និងនិយមន័យវីរុសបន្ទាន់សម័យ ពីអ៊ីនធឺណិត

**GNU Linux, Mac OS និងកម្មវិធីផ្សេងៗទៀតដែលអាចប្រើបានជាមួយ Microsoft Windows**៖

ទោះបីជាយើងណែនាំឲ្យប្រើកម្មវិធី **avast! Free Antivirus** នៅក្នុងជំពូកនេះក៏ដោយ ប៉ុន្តែ នៅមានកម្មវិធីកម្ចាត់មេរោគឥតគិតថ្លៃផ្សេងទៀតជាច្រើនដែលអាចប្រើជាមួយ *Microsoft Windows** ដែលត្រូវបានណែនាំឲ្យប្រើផងដែរ ដូចជា៖
 
- [**Avira Free Antivirus**](https://www.avira.com/km/avira-free-antivirus);
- [**AVG Anti-Virus Free**](http://free.avg.com/);
- [**Bitdefender Antivirus Free Edition**](http://www.bitdefender.com/solutions/free.html);

ស្របជាមួយគ្នានេះ ប្រសិនបើលោកអ្នកមានលទ្ធភាពទិញកំណែពាណិជ្ជកម្ម នៃកម្មវិធីកម្ចាត់មេរោគ សម្រាប់ **Microsoft Windows**  នោះលោកអ្នកនឹងទទួលបានការការពារពេញលេញជាងនេះ។

ទោះបីជាប្រព័ន្ធប្រតិបត្តិការដូចជា **GNU Linux** និង **Mac OS** មានលក្ខណៈធន់នឹងវីរុសជាងប្រព័ន្ធប្រតិបត្តិការផ្សេងៗទៀតក៏ដោយ ប៉ុន្តែមានហេតុផលជាក់ស្ដែងមួយចំនួន ដែលជំរុញឲ្យត្រូវដំឡើងកម្មវិធីកម្ចាត់មែលវែរក្នុងប្រព័ន្ធប្រតិបត្តិការទាំងនេះផងដែរ ។ ហេតុផលដំបូង មានការកើនឡើងចំនួនវីរុសដែលត្រូវបានផលិតមានការកើនឡើង សម្រាប់ប្រព័ន្ធប្រតិបត្តិការទាំងនេះ និង ទីពីរ លោកអ្នកអាចនឹងចម្លងមេរោគ ដែលដំណើរការនៅលើ MS Windows ដោយមិនដឹងខ្លួន ទោះបីជាប្រព័ន្ធប្រតិបត្តិការរបស់លោកអ្នកនៅមិនទាន់រងផលប៉ះពាល់ពីវីរុសទាំងនោះក៏ដោយ។

អ្នកប្រើប្រាស់ **Mac OS** ឬ **Google Android** អាចដំឡើងកំណែឥតគិតថ្លៃនៃកម្មវិធី **Avast**, **Avira** ឬ **AVG** បាន។

ជាអកុសល នាពេលបច្ចុប្បន្ននេះ មិនទាន់មានកម្មវិធីកម្ចាត់មេរោគដែលល្មមនឹងណែនាំឲ្យប្រើសម្រាប់ **Linux** ទេ។ យើងឃើញថា ចំណុចនេះគឺជាបញ្ហាអសុវត្ថិភាព និងជាតម្រូវការយ៉ាងខ្លាំងមួយសម្រាប់ប្រព័ន្ធប្រតិបត្តិការ **Linux**។

### ១.១ ប្រការគួរយល់ដឹងអំពីកម្មវិធីនេះ មុនពេលលោកអ្នកចាប់ផ្តើមប្រើ ###

Computer Virus​ (វីរុសកុំព្យូទ័រ) ជាកម្មវិធីគ្រោះថ្នាក់ ដែលអាចបំផ្លាញឯកសារ អាចតាមដានសកម្មភាពរបស់លោកអ្នក អាចធ្វើឲ្យកុំព្យូទ័ររបស់លោកអ្នកដើរយឺត និងអាចប្រើសៀវភៅអាសយដ្ឋានរបស់លោកអ្នក ដើម្បីកំណត់ទីតាំង និងចម្លងវីរុសនោះទៅកុំព្យូទ័រផ្សេងទៀត។ កម្មវិធី **avast** អាចការពារប្រព័ន្ធកុំព្យូទ័ររបស់លោកអ្នក ប្រឆាំងនឹងវីរុស ដែលអាចឆ្លងទៅកុំព្យូទ័ររបស់លោកអ្នក តាមរយៈឯកសារដែលបានទាញ​យក​ពី​អ៊ីនធឺណិត ឯកសារភ្ជាប់តាមអ៊ីមែល ឬការផ្ទេរឯកសារពីឧបករណ៍ផ្ទុកទិន្នន័យចល័ត (CDs, DVDs, អង្គចងចាំUSB…) ជាដើម ។

- ត្រូវប្រាកដថា លោកអ្នកមិនមានកម្មវិធីកម្ចាត់មេរោគពីរត្រូវបានដំឡើង និងដាក់ដំណើរការក្នុងពេលតែមួយ ។ ប្រសិនបើលោកអ្នកកំពុងប្រើកម្មវិធីកម្ចាត់មេរោគផ្សេងមួយ ហើយចង់ប្តូរមកប្រើកម្មវិធី **avast** វិញ  ដំបូងលោកអ្នកត្រូវតែលុប កម្មវិធីផ្សេងនោះចោលជាមុនសិន មុននឹងដំឡើងកម្មវិធី **avast!**។

- Malware និង Virus ថ្មីៗជាច្រើន កំពុងត្រូវបានបង្កើតគ្រប់ពេល ។ ឃ្លាំងទិន្នន័យ និងកម្មវិធី **avast** ផ្ទាល់ ត្រូវតែបន្ទាន់សម័យឲ្យទៀងទាត់ ដើម្បីការពារកុំព្យូទ័ររបស់លោកអ្នកបានយ៉ាងមានប្រសិទ្ធភាព ។

- ក្នុងចំណោម Virus ដែលមានល្បិចខ្លាំងជាងមុន គឺជា Virus ដែលអាចរារាំងការដំឡើង ឬដំណើរការកម្មវិធី **avast!** និង/ឬមេរោគដែលកម្មវិធី **avast!** ពុំអាចមានលទ្ធភាពក្នុងការស្កែន និងលុបចោល ។ ក្នុងស្ថានភាពទាំងនេះ តម្រូវឲ្យប្រើវិធីសាស្ត្រខ្លាំងគួរសម ដែលវិធីសាស្ត្រទាំងនោះមួយចំនួនត្រូវបានពិភាក្សានៅក្នុងផ្នែក [**៤.៩ វិធីសាស្ត្រទំនើបដើម្បីកម្ចាត់​ Virus**](/km/dealingwithviruses#4.9)។

