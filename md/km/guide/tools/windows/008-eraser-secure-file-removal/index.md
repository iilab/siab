

---

lang: km
community: guide
type: tools
legacy: True
child: False
os: windows
weight: 008
title: Eraser - Secure File Removal

---

**ទំព័រដើម**
[**www.heidi.ie/eraser**](http://www.heidi.ie/eraser/) 

**តម្រូវការរបស់កុំព្យូទ័រ**

- គ្រប់កំណែ Windows ទាំងអស់

**កំណែកម្មវិធីដែលប្រើក្នុងមគ្គុទ្ទេសក៍ណែនាំនេះ**

- 5.86a <br>
***កំណត់សម្គាល់** ៖ ទោះបីលោកអ្នកអាចរកបានកំណែកម្មវិធី **Eraser** ថ្មីជាងនេះ ក្នុងគេហទំព័ររបស់អ្នកអភិវឌ្ឍកម្មវិធីក៏ដោយ កំណែថ្មីទាំងនោះមិនត្រូវបានដាក់ក្នុងជំពូកនេះទេ ព្រោះកំណែនោះតម្រូវឲ្យដំឡើង **.Net Framework** នៅក្នុង **Microsoft Windows** របស់លោកអ្នក។ ការទាញយក **.Net Framework** អាចត្រូវចំណាយពេលវេលាយូរសម្រាប់អ្នកប្រើប្រាស់ដែលមាន Bandwith (កម្រិតល្បឿនផ្ទុកទិន្នន័យ) ទាប*

**អាជ្ញាប័ណ្ណ**

- កម្មវិធីសេរី និងបើកចំហ

**ឯកសារតម្រូវឲ្យអាន**

- កូនសៀវភៅណែនាំ ជំពូក [**៦. របៀបបំផ្លាញព័ត៌មានរសើប**](/km/chapter-6)

**កម្រិត៖** ១. កម្រិតដំបូង, **២. កម្រិតមធ្យម**, ៣. កម្រិតលើមធ្យម, ៤. កម្រិតមានបទពិសោធន៍, ៥. កម្រិតខ្ពស់


**ពេលតម្រូវ ដើម្បីអាចចាប់ផ្តើមប្រើកម្មវិធីនេះបាន**៖ ២០ នាទី

**អត្ថប្រយោជន៍ដែលលោកអ្នកនឹងទទួលបាន** ៖

- សមត្ថភាព ក្នុងការលុបចោលឯកសារដែលមិនត្រូវការពីកុំព្យូទ័ររបស់លោកអ្នកជាអចិន្ត្រៃយ៍
- សមត្ថភាព ក្នុងការលុបចោលរាល់ឯកសារដែលអាចស្តារយកមកវិញបានទាំងអស់ ហើយដែលកំពុងតែមើលមិនឃើញក្នុងកុំព្យូទ័ររបស់លោកអ្នក


**កម្មវិធីដែលអាចប្រើបានជាមួយ GNU Linux, Mac OS និង Microsoft Windows**៖

សម្រាប់ **GNU/Linux** កញ្ចប់មុខងារលុបចោលដ៏មានសុវត្ថិភាព (secure-delete package) អាច [**ប្រើបានចេញពីស្ថានីយ៍(Terminal)**](http://www.ghacks.net/2010/08/26/securely-delete-files-with-secure-delete/) ដើម្បីលុបឯកសារ និងថតឯកសារបានដោយសុវត្ថិភាព ឬជូតលុបលំហទំនេរដែលមានលើថាសទិន្នន័យ។ មុខងារលុបដែលមានសុវត្ថិភាព អាច [**រួមបញ្ចូលគ្នាជាមួយមុខងារគ្រប់គ្រងឯកសារក្រាហ្វិក**](http://techthrob.com/2010/07/07/adding-a-secure-delete-option-to-nautilus-file-manager-in-linux/) បានផងដែរ។

សម្រាប់ **Mac OS** លោកអ្នកអាចប្រើជម្រើស *Secure Empty Trash.* (*សម្អាតសម្រាមប្រកបដោយសុវត្ថិភាព…*) ក្នុងម៉ឺនុយ **Finder**ដើម្បីលុបចោលឯកសារ និងថតឯកសារជាអចិន្ត្រៃយ៍ ។ លោកអ្នកអាចនឹងប្រើកម្មវិធីរបស់ **Mac OS** ឈ្មោះថា *Disk Utility* ដើម្បីលុបចោលថាសទិន្នន័យទាំងមូល ឬលំហទំនេរមួយដែលមាននៅលើថាសទិន្នន័យខាងក្នុង ឬខាងក្រៅបានដោយសុវត្ថិភាព។

សម្រាប់ **Microsoft Windows** ក្រៅពីកម្មវិធី **Eraser** ដែលលើកមកបិរយាយនៅក្នុងជំពូកនេះ លោកអ្នកអាចប្រើកម្មវិធី [**CCleaner**](/km/ccleaner_main) មួយទៀត ដើម្បីលុបចោលឯកសារ និងថតឯកសារពី **ធុងសម្រាម** (**Recycle Bin**) បានដោយសុវត្ថិភាព។ កម្មវិធី **CCleaner** ក៏អាចជូតលុបលំហទំនេរនៅលើថាសទិន្នន័យបានដែរ។ កម្មវិធីមួយទៀតដែលអាចប្រើបានដើម្បីលុបចោលឯកសារបានដោយសុវត្ថិភាពគឺកម្មវិធី [**Freeraser**](http://www.freeraser.com/)។

យើងខ្ញុំក៏សូមណែនាំ ឲ្យប្រើកម្មវិធីដែលអាចប្រើបានជាមួយពហុទម្រង់ [**DBAN - Darik's Boot And Nuke**](http://www.dban.org/)។ កម្មវិធីនេះគឺជាកញ្ចប់កម្មវិធី ដែលលោកអ្នកអាចសរសេរចូលទៅក្នុង CD មួយ និងអាចចាប់ផ្តើមដំណើរការកុំព្យូទ័រពី កម្មវិធីនោះបាន។ កម្មវិធី **DBAN** អនុញ្ញាតឲ្យលោកអ្នកអាចលុបចោលនូវទិន្នន័យទាំងមូលរបស់ថាសរឹងដែលកម្មវិធីនោះរកបានដោយសុវត្ថិភាព ដែលចំណុចនេះធ្វើឲ្យកម្មវិធីនេះក្លាយជាកម្មវិធី *សមស្របបំផុត* ប្រើសម្រាប់បំផ្លាញទិន្នន័យក្នុងចំនួនច្រើន ឬជាបន្ទាន់។

## ១.១ ប្រការគួរយល់ដឹងអំពីកម្មវិធីនេះ មុនពេលលោកអ្នកចាប់ផ្តើមប្រើ ##

កម្មវិធី **Eraser** ត្រូវបានប្រើដើម្បីលុបចោល ឬ*ជូតលុប*ទិន្នន័យរសើបចេញពីកុំព្យូទ័ររបស់លោកអ្នកជាអចិន្រ្តៃយ៍។ កម្មវិធីនេះដំណើរការ ដោយការសរសេរជាន់លើទិន្នន័យដែលលោកអ្នកចង់លុបចោល។ លោកអ្នកអាចជ្រើសយកឯកសារ ឬថតឯកសារមកធ្វើការជូតលុបតាមរបៀបនេះបាន។ កម្មវិធី **Eraser** នឹងលុបចោល នូវច្បាប់ចម្លងនៃឯកសារដែលអាចមានក្នុងកុំព្យូទ័ររបស់លោកអ្នកដោយលោកអ្នកមិនបានដឹង។ ឯកសារទាំងនោះ រាប់បញ្ចូលទាំងឯកសារដែលលោកអ្នកបានលុបចោលពីមុន ដោយប្រើវិធីសាស្ត្រលុបចោលតាមស្តង់ដាររបស់ **Windows** និងច្បាប់ចម្លងឯកសារដែលលោកអ្នកធ្លាប់បានធ្វើការលើនាពេលកន្លងមក។

- ការលុបឯកសារដោយប្រើកម្មវិធី **Eraser** អាចដំណើរការបានតាមតម្រូវការ ឬទៅតាមកាលវិភាគកំណត់ឲ្យដំណើរការនៅពេលជាក់លាក់មួយ។
- ប្រសិនបើលោកអ្នកកំណត់កាលវិភាគឲ្យកម្មវិធី **Eraser** ដំណើរការនៅពេលវេលាជាក់លាក់មួយនោះ លោកអ្នកត្រូវដាក់ឲ្យកុំព្យូទ័ររបស់លោកអ្នកត្រូវដំណើរការក្នុងពេលវេលាជាក់លាក់នោះ បើមិនដូច្នេះទេ ដំណើរការជូតលុបនឹងមិនចាប់ផ្ដើមនោះទេ។
- បន្ទាប់ពីលោកអ្នកបានលុបចោលឯកសារមួយដោយប្រើកម្មវិធី **Eraser** ឯកសារនោះនឹងមិនអាចស្តារយកមកវិញដោយប្រើកម្មវិធីស្តារយកឯកសារណាមួយបានឡើយ ។
- ដើម្បីឲ្យកាន់តែមានសុវត្ថិភាពខ្ពស់ជាងនេះ លោកអ្នកគួរតែកំណត់កម្មវិធី **Eraser** ឲ្យសរសេរជាន់ពីលើឯកសារដែលត្រូវបានជ្រើសយកដើម្បីលុបចោល ឲ្យបានពី ៣ទៅ ៧ ដង។
- កម្មវិធី **Eraser** អាចប្រើដើម្បីជូតលុបលំហទំនេរនៅក្នុងកុំព្យូទ័ររបស់លោកអ្នកបាន។ ចំណុចនេះគឺសំដៅដល់ការជូតលុបជាអចិន្ត្រៃយ៍នូវគ្រប់ស្លាកស្នាមការងារអតីតកាលទាំងអស់ដែលបានលុបចោលពុំត្រឹមត្រូវ  និង តាមទ្រឹស្តី អាចស្តារយកមកវិញបាន។

