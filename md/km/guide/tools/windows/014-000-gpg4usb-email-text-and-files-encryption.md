

---

lang: km
community: guide
type: tools
legacy: True
child: False
os: windows
weight: 014
title: gpg4usb - email text and files encryption

---

**គេហទំព័រដើម**  

- [**http://www.gpg4usb.org/**](http://www.gpg4usb.org/)

**សេចក្តីតម្រូវសម្រាប់កុំព្យូទ័រ**

- គ្រប់សំណៅ Windows ទាំងអស់

**សំណៅកម្មវិធី ឮដែលប្រើ នៅក្នុងមគ្គុទ្ទេសក៍ណែនាំនេះ**

- 0.3.3

**កាលបរិច្ឆេទកែសម្រួលចុងក្រោយបំផុត របស់ជំពូកនេះ**

- កក្កដា ២០១៤

**អាជ្ញាប័ណ្ណ** 

- កម្មវិធីសេរីនិងបើកចំហ

**ឯកសារតម្រូវឱ្យអាន**

- កូនសៀវភៅណែនាំ ជំពូក [**៧ ៖ របៀបរក្សាភាពឯកជននៃទំនាក់ទំនងតាមអ៊ីនធើរណែតរបស់លោកអ្នក**](/km/chapter-7)

- [**សុវត្ថិភាពនិងភាពឯកជនឌីជីតថលសម្រាប់អ្នកការពារសិទ្ធិមនុស្ស**](https://www.frontlinedefenders.org/esecman), ជំពូក **២.៤ Cryptology - ការបម្លែងទម្រង់សម្ងាត់កូនសោសាធារណៈ (ទំព័រ ៣៨)**

**អត្ថប្រយោជន៍ដែលលោកអ្នកនឹងទទួលបាន**៖  

- សមត្ថភាព ដើម្បីបម្លែងជាទម្រង់សម្ងាត់នូវឯកសារនិងសារជាអក្សរ ចេញពីគ្រប់ទីកន្លែងដែលលោកអ្នកស្ថិតនៅ (ឧទា. នៅហាង អ៊ីនធើរណែត ឬកន្លែងធ្វើការ)

- សមត្ថភាព ដើម្បីបម្លែងសារជាទម្រង់សម្ងាត់*នៅពេលដាច់សេវាអ៊ីនធើរណែត* ឬមិនមានសេវាអ៊ីនធើរណែត បន្ទាប់មក ផ្ញើសារទាំងនោះចេញពីកុំព្យូទ័រដែលមានភ្ជាប់អ៊ីនធើរណែតណាមួយនៅពេលក្រោយ។

## ១.១ ការដែលលោកអ្នកគួរដឹងអំពីកម្មវិធីនេះ មុនពេលលោកអ្នកចាប់ផ្តើមប្រើវា ##

**gpg4usb** គឺជាកម្មវិធីមួយមានលក្ខណៈសាមញ្ញ ងាយស្រួលប្រើ និងអាចយកតាមខ្លួនបាន ដែលអាចឱ្យលោកអ្នកបម្លែងទម្រង់សម្ងាត់និងស្រាយទម្រង់សម្ងាត់សារជាអក្សរ និងឯកសារ។ កម្មវិធី **gpg4usb** គឺមានមូលដ្ឋានលើអក្សរកូដសាស្ត្រនៃកូនសោរសាធារណៈ(Public-key Cryptography)។ នៅក្នុងវិធីសាស្ត្រនេះ អ្នកប្រើប្រាស់ម្នាក់ៗត្រូវតែបង្កើត**គូកូនសោរ**ផ្ទាល់ខ្លួនរបស់ពួកគេ។ កូនសោរទីមួយ ត្រូវបានគេហៅថា **កូនសោរឯកជន** (**private key**)។ វាត្រូវបានការពារដោយពាក្យសម្ងាត់ ឬឃ្លាសម្ងាត់មួយ ដែលត្រូវបានការពារ និង*មិនត្រូវ*ចែករំលែកជាមួយអ្នកដទៃ។

កូនសោទីពីរ ត្រូវបានគេហៅថា **កូនសោសាធារណៈ** (**public key**)។ កូនសោនេះ អាចចែករំលែកជាមួយដៃគូឆ្លងឆ្លើយរបស់លោកអ្នកបាន។ បន្ទាប់ពីលោកអ្នកមានកូនសោរសាធារណៈរបស់ដៃគូឆ្លងឆ្លើយម្នាក់ លោកអ្នកអាចចាប់ផ្តើមផ្ញើទៅឱ្យដៃគូឆ្លងឆ្លើយនោះ នូវអ៊ីមែលដែលមានទម្រង់សម្ងាត់។ មានតែដៃគូឆ្លងឆ្លើយនោះប៉ុណ្ណោះ ដែលនឹងអាចស្រាយទម្រង់សម្ងាត់ និងអានអ៊ីមែលរបស់លោកអ្នកបាន ព្រោះដៃគូឆ្លងឆ្លើយនោះ គឺជាមនុស្សតែម្នាក់គត់ដែលមានសិទ្ធិប្រើកូនសោរឯកជនដែលត្រូវគ្នានឹងកូនសោសាធារណៈរបស់លោកអ្នក។

ស្រដៀងគ្នានេះដែរ ប្រសិនបើលោកអ្នកផ្ញើសំណៅកូនសោសាធារណៈរបស់ខ្លួន ទៅឱ្យដៃគូទំនាក់ទំនងអ៊ីមែលរបស់លោកអ្នក  និងរក្សាទុកកូនសោរឯកជនជាព័ត៌មានសម្ងាត់ នោះមានតែលោកអ្នកតែប៉ុណ្ណោះដែលនឹងអាចអានសារទម្រង់សម្ងាត់ដែលផ្ញើមកពីដៃគូទំនាក់ទំនងទាំងនោះបាន។

លោកអ្នកអាចនឹងភ្ជាប់ហត្ថលេខាឌីជីតថល (digital signatures) ជាមួយសាររបស់លោកអ្នកបានផងដែរ។ អ្នកទទួលសាររបស់លោកអ្នកដែលមានសំណៅពិតប្រាកដនៃកូនសោរសាធារណៈរបស់លោកអ្នក នឹងអាចពិនិត្យផ្ទៀងផ្ទាត់បានថា សារអ៊ីមែលនោះគឺផ្ញើមកពីលោកអ្នក ហើយខ្លឹមសាររបស់វាមិនត្រូវបានលួចកែនៅតាមផ្លូវបញ្ជូនទិន្នន័យឡើយ។ ស្រដៀងគ្នានេះដែរ ប្រសិនបើលោកអ្នកមានកូនសោរសាធារណៈរបស់ដៃគូឆ្លងឆ្លើយ លោកអ្នកនឹងអាចពិនិត្យផ្ទៀងផ្ទាត់ហត្ថលេខាឌីជីតថលដែលមាននៅលើសាររបស់ដៃគូឆ្លងឆ្លើយនោះបាន។

កម្មវិធី **gpg4usb** អាចឱ្យលោកអ្នកបង្កើតគូកូនសោរបម្លែងទម្រង់សម្ងាត់មួយ នាំចេញកូនសោរសាធារណៈទៅចែករំលែកជាមួយដៃគូទំនាក់ទំនងដទៃទៀត សរសេរសារជាអក្សរ និងបម្លែងសារនោះជាទម្រង់សម្ងាត់។ លោកអ្នកអាចគ្រាន់តែថតចម្លងកូនសោរសាធារណៈនិង/ឬសារដែលមានទម្រង់សម្ងាត់ ពីក្នុងកម្មវិធី **gpg4usb** ទៅដាក់ក្នុងតួអ៊ីមែលរបស់លោកអ្នក ឬថតទុកពួកវាជាឯកសារអក្សរដើម្បីទុកផ្ញើចេញនៅពេលក្រោយ។ កម្មវិធី **gpg4usb** ក៏អាចបម្លែងឯកសារជាទម្រង់សម្ងាត់បានផងដែរ។ 

**កំណត់សម្គាល់** ៖ ត្រូវប្រុងប្រយ័ត្នថា សំណៅដើមនិងធម្មតា(គ្មានទម្រង់សម្ងាត់)នៃឯកសាររបស់លោកអ្នក អាចមាននៅក្នុងកុំព្យូទ័ររបស់លោកអ្នកនៅឡើយ ដូច្នេះ លោកអ្នកនិងដៃគូឆ្លងឆ្លើយរបស់លោកអ្នកត្រូវតែកុំភ្លេចលុបចោលពួកវាពីកុំព្យូទ័រនៅពេលចាំបាច់។

កម្មវិធី **gpg4usb** អាចឱ្យលោកអ្នកផ្លាស់ប្តូរគ្នាទៅវិញទៅមកនូវសារដែលជាប់ទម្រង់សម្ងាត់និងកូនសោ ជាមួយកម្មវិធី **GPG** ឬ **PGP** ស្រដៀងគ្នានេះផ្សេងទៀត។ 

