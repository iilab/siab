

---

lang: km
community: guide
type: tools
legacy: True
child: True
os: windows
weight: 4
depth: 3
title: FAQ and Review

---

<a name="5.0"></a>
## ៥.០ សំណួរដែលសួរញឹកញាប់ និង ការពិនិត្យមើលឡើងវិញ ##

អេលេណានិងនីកូឡាយ យល់ដឹងយ៉ាងច្បាស់អំពីសារៈសំខាន់នៃការបង្កើតសំណៅថតចម្លងមួយនៃឯកសាររបស់ពួកគេ៖ ពួកគេធ្លាប់បានបាត់បង់ឯកសារសំខាន់ម្តង ដែលបណ្តាលមកពីកុំព្យូទ័រខូចដោយសារការវាយលុករបស់មេរោគ។ កម្មវិធី**Cobian Backup** ទំនងអាចជាដំណោះស្រាយដ៏ល្អមួយចំពោះបញ្ហានៃការធ្វើឱ្យមានប្រសិទ្ធភាពដល់ដំណើរការថតចម្លងទិន្នន័យ ទោះបីគេសម្គាល់ឃើញថា វាត្រូវការពេលវេលាបន្តិចដើម្បីបញ្ចូល និងត្រូវការទម្លាប់ប្រើប្រាស់វាក៏ដោយ។

នៅពេលអេលេណាបានដឹងអំពីរបៀបប្រើប្រាស់ គាត់រីករាយក្នុងការប្រើប្រាស់មុខងារថតចម្លងមូលដ្ឋាន ដែលមាននៅក្នុងកម្មវិធី **Cobian Backup** និងក្នុងការដឹងថា គាត់អាចបង្កើតបណ្ណាសារនៃឯកសារចម្លងដាក់ទៅក្នុង អង្គចងចាំUSB ឬ DVD ដែលគាត់អាចរក្សាទុកនៅកន្លែងសុវត្ថិភាពដែលនៅឆ្ងាយពីកុំព្យូទ័រនិងការិយាល័យរបស់គាត់។ គាត់សម្គាល់ឃើញផងដែរថា មុខងារបង្ហាប់ឯកសារថតចម្លងមានប្រយោជន៍យ៉ាងខ្លាំង ក្នុងការសន្សំសំចៃលំហផ្ទុកទិន្នន័យរបស់កុំព្យូទ័រ។ នីកូឡាយ មានការត្រេកអរពិសេសចំពោះការដែលថា គាត់អាចប្រើកម្មវិធីទោលមួយដើម្បីបម្លែងបណ្ណាសារឯកសារជាទម្រង់សម្ងាត់បានផង និងបង្កើតសំណៅថតចម្លងនៃបណ្ណាសារឯកសារនេះបានផង។ គាត់ក៏ចាប់អារម្មណ៍ផងដែរចំពោះការសង្កេតដោយហ្មត់ចត់ទៅលើជម្រើស *Backup to ftp server* (*ថតចម្លងទៅកាន់កុំព្យូទ័របម្រើ FTP (FTP Server)*) នៅក្នុងពេលដ៏ខ្លីខាងមុខ ដើម្បីឱ្យគាត់អាចរក្សាទុកសំណៅថតចម្លងនៃឯកសារសំខាន់ៗ ទៅក្នុងកុំព្យូទ័របម្រើមួយផ្សេងទៀតដែលនៅកន្លែងដ៏សែនឆ្ងាយមួយនៅក្នុងពិភពលោក។

ទោះជាយ៉ាងនេះក្តី ពួកគេទាំងពីរមានសំណួរខ្លះៗអំពីកម្មវិធី **Cobian Backup** ដែលពួកគេចង់បានចម្លើយ៖ 

<div class="background" markdown="1">

***សំណួរ** ៖ ប្រសិនបើខ្ញុំមានបណ្ណសារឯកសាររបស់ខ្ញុំនៅក្នុងDVDមួយ តើខ្ញុំអាចលែងបង្ហាប់(Decompress)និងស្រាយទម្រង់សម្ងាត់ឯកសាររបស់ខ្ញុំនៅក្នុងកុំព្យូទ័រមួយក្រៅពីកុំព្យូទ័ររបស់ខ្ញុំផ្ទាល់ បានដែរឬទេ? តើយ៉ាងដូចម្តេចដែរ ចំពោះការប្រើពួកវានៅក្នុងហាងអ៊ីនធើរណែត?*

***ចម្លើយ** ៖ លោកអ្នកអាចស្តារយកបណ្ណសាររបស់លោកអ្នកបាន នៅក្នុងកុំព្យូទ័រដែលមានដំណើរការកម្មវិធី **Cobian Backup** មិនថាបណ្ណសារនោះត្រូវបានបម្លែងជាទម្រង់សម្ងាត់ ឬបង្ហាប់ឡើយ។*

***សំណួរ** ៖ ខ្ញុំមានបញ្ហាខ្វះលំហផ្ទុកទិន្នន័យទំនេរនៅក្នុងកុំព្យូទ័រ។ ខ្ញុំមិនប្រាកដថា តើទំហំប៉ុន្មានដែលខ្ញុំអាចសន្សំសំចៃបានពីការបង្ហាប់ឯកសាររបស់ខ្ញុំឡើយ។ តើអាចផ្តល់ឧទាហរណ៍ងាយយល់ខ្លះៗឱ្យខ្ញុំបានដែរឬទេ?*

***ចម្លើយ** ៖ លំហសម្រាប់ផ្ទុកទិន្នន័យភាគច្រើនបំផុតនៅក្នុងកុំព្យូទ័ររបស់លោកអ្នក ជាទូទៅត្រូវបានដាក់រូបថត ឯកសារវីដេអូនិងសម្លេង។ លោកអ្នកអាចមើលឃើញទំហំដែលពួកវាកាន់កាប់នៅក្នុងកុំព្យូទ័ររបស់លោកអ្នកបាន ដោយចុចកូនកណ្តុរខាងស្តាំលើថតឯកសារដែលរក្សាទុកឯកសារទាំងនេះ ហើយជ្រើសយក Properties។  ប្រសិនបើលោកអ្នកមិនមានសល់លំហទំនេរច្រើននៅក្នុងកុំព្យូទ័ររបស់លោកអ្នកទេនោះ សូមពិចារណាបង្កើតបណ្ណសារមួយនៃឯកសារទាំងនេះ និងបន្ទាប់មក លុបចោលឯកសារដើមចេញពីកុំព្យូទ័ររបស់លោកអ្នក។*

***សំណួរ** ៖ ខ្ញុំតែងតែត្រូវបានសុំឱ្យធ្វើបច្ចុប្បន្នភាពកម្មវិធីដែលខ្ញុំទទួលបានពីអ៊ីនធើរណែត។ ប្រសិនបើមានចេញសំណៅថ្មីមួយនៃកម្មវិធី **Cobian Backup** ហើយខ្ញុំដោនឡូតវា ខ្ញុំព្រួយបារម្ភថា ខ្ញុំនឹងបាត់បង់សិទ្ធិចូលបើកឯកសារបង្ហាប់និងឯកសារជាប់ទម្រង់សម្ងាត់របស់ខ្ញុំ។ តើខ្ញុំគួរដោនឡូតបច្ចុប្បន្នភាពកម្មវិធីនេះដែរឬទេ?*

***ចម្លើយ** ៖ លោកអ្នកជានិច្ចកាលគួរតែដោនឡូតបច្ចុប្បន្នកម្មវិធីថ្មីចុងក្រោយបំផុត ព្រោះពួកវាផ្តល់នូវការតម្លើងកម្រិត      សុវត្ថិភាពនិងប្រតិបត្តិការ។ **Cobian Backup** នឹងបន្តធ្វើការបានយ៉ាងល្អនៅក្នុងកុំព្យូទ័ររបស់លោកអ្នក ហើយគ្រប់សំណៅថ្មីទាំងអស់ជានិច្ចកាលតែងតែត្រូវគ្នាជាមួយសំណៅថតចម្លងទិន្នន័យដែលលោកអ្នកបានធ្វើនៅក្នុងសំណៅកម្មវិធីចាស់។*

***សំណួរ** ៖ តើការដែលខ្ញុំមានកម្មវិធីនេះនៅក្នុងកុំព្យូទ័របស់ខ្ញុំ នឹងមិនជាការបង្ហាញយ៉ាងច្បាស់ថា ខ្ញុំមានឯកសារជាទម្រង់សម្ងាត់ទេឬ?*

***ចម្លើយ** ៖ លោកអ្នកមិនចាំបាច់ត្រូវរក្សាសំណៅថតចម្លងដែលមានទម្រង់សម្ងាត់ទុក នៅក្នុងកុំព្យូទ័ររបស់លោកអ្នកទេ។    កម្មវិធី **Cobian Backup** មិនមែនជាកម្មវិធីដែលល្បីឈ្មោះខាងបម្លែងទិន្នន័យជាទម្រង់សម្ងាត់ទេ ព្រោះនេះមិនមែនជាលក្ខណៈពិសេសចម្បងរបស់វា។*

***សំណួរ** ៖ ក្នុងការបម្លែងឯកសារជាទម្រង់សម្ងាត់ តើ រវាងការប្រើកម្មវិធីនេះ និងកម្មវិធី**TrueCrypt** មួយណាប្រសើរជាង?*

***ចម្លើយ** ៖ លោកអ្នកគួរប្រើកម្មវិធី **TrueCrypt** ដើម្បីបម្លែងទម្រង់សម្ងាត់ឯកសារនៅក្នុងកុំព្យូទ័ររបស់លោកអ្នក។ យន្តការបម្លែងជាទម្រង់សម្ងាត់របស់កម្មវិធីនេះ មានលក្ខណៈរឹងមាំជាង ហើយលោកអ្នកមានលទ្ធភាពដាក់បន្ថែម/លុបចោលឯកសារទៅក្នុង/ចេញពីប្រអប់ទិន្នន័យដែលមានទម្រង់សម្ងាត់។ លោកអ្នកក៏អាចថតចម្លងប្រអប់ទិន្នន័យ **TrueCrypt** ដោយប្រើកម្មវិធី **Cobian Backup** បានផងដែរ។*

***សំណួរ** ៖ តើមានអ្វីដែលខ្ញុំចាំបាច់ត្រូវដឹងបន្ថែមដែរឬទេ ប្រសិនបើខ្ញុំអនុវត្តជម្រើស 'Backup to ftp server' ('ថតចម្លងទៅកុំព្យូទ័របម្រើ FTP (FTP Server)')?*

***ចម្លើយ** ៖ លោកអ្នកចាំបាច់ត្រូវដឹងថា តើអ្នកផ្តល់សេវារបស់លោកអ្នកមានផ្តល់សេវា **FTP** និងព័ត៌មានលម្អិតដែលចាំបាច់សម្រាប់ការបើកចូលគណនីដែរឬទេ។ លោកអ្នកគួរតែប្រើសំណៅ**FTP**ដែលមានសុវត្ថិភាព ដែលសម្គាល់ដោយអក្សរ**SFTP** ប្រសិនបើត្រូវបានផ្តល់ដោយក្រុមហ៊ុនផ្តល់សេវារបស់លោកអ្នក។*

</div>

<a name="5.1"></a>
## ៥.១ សំណួរពិនិត្យមើលឡើងវិញ ##

- តើការថតចម្លងជាលក្ខណៈកើនតាមកម្រិត(incremental) និងការថតចម្លងជាលក្ខណៈអវិកល(differential) មានភាពខុសគ្នាដូចម្តេចខ្លះ?
- តើអ្វីជាមធ្យោបាយល្អបំផុត ដើម្បីធានាសុវត្ថិភាពការថតចម្លងទិន្នន័យរបស់លោកអ្នក?
- តើលោកអ្នកធ្វើដូចម្តេចទើបអាចដាក់សំណៅថតចម្លងទិន្នន័យទំហំ ១ GB ទៅក្នុងថាស CD មួយបាន?
- តើលោកអ្នកធ្វើដូចម្តេច ទើបអាចទាញយកតែមួយឯកសារចេញពីសំណៅថតចម្លងទិន្នន័យមួយបាន? 
- តើអាចបង្កើតកិច្ចការស្វ័យប្រវត្តមួយ ដើម្បីឱ្យកុំព្យូទ័ររបស់លោកអ្នកធ្វើបច្ចុប្បន្នភាពសំណៅថតចម្លងទិន្នន័យ នៅរសៀលថ្ងៃសុក្រ ជារៀងរាល់សប្តាហ៍ បានដែរឬទេ? តើលោកអ្នកអាចធ្វើការនេះបានដោយរបៀបណា?

