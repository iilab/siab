

---

lang: km
community: guide
type: tools
legacy: True
child: False
os: windows
weight: 001
title: Spybot - Anti-Spyware

---

**ទំព័រដើម**
 
[**www.safer-networking.org/en**](http://www.safer-networking.org/en)

**តម្រូវការរបស់កុំព្យូទ័រ**

- គ្រប់កំណែ Windows ទាំងអស់

**កំណែដែលប្រើនៅក្នុងមគ្គុទ្ទេសក៍ណែនាំនេះ**

- ២.៤

**កាលបរិច្ឆេទកែសម្រួលចុងក្រោយបំផុត របស់ជំពូកនេះ**

- ធ្នូ ២០១៤

**អាជ្ញាប័ណ្ណ** 

- កម្មវិធីសេរី (Freeware)

**កំណែដែលយកតាមខ្លួនបាន** (**Portable Version**)

- [**មគ្គុទ្ទេសក៍អនុវត្តន៍សម្រាប់កម្មវិធី Portable Spybot (Spybot ដែលអាចយកតាមខ្លួនបាន)**](/km/spybot_portable)

**ឯកសារតម្រូវឲ្យអាន**

- **កូនសៀវភៅណែនាំ** ជំពូក [**១. របៀបការពារកុំព្យូទ័ររបស់លោកអ្នកពី Viruses, Malware និងក្រុម Hackers**](/chapter-1)

**អត្ថប្រយោជន៍ដែលលោកអ្នកនឹងទទួលបាន**៖ 

- សមត្ថភាព ក្នុងការ**លុបចោល** Malware និង/ឬ Spyware ប្រភេទផ្សេងៗ។ 
- សមត្ថភាព ក្នុងការ**ផ្សាំ**ប្រព័ន្ធកុំព្យូទ័ររបស់លោកអ្នក ***មុនពេល*** ឆ្លងមេរោគ និងបញ្ហាគ្រោះថ្នាក់ និងការប្រឈមនានា។ 

**GNU Linux, Mac OS និងកម្មវិធីផ្សេងៗទៀតដែលអាចប្រើបានជាមួយ Microsoft Windows**៖

ដើម្បីការពារប្រព័ន្ធប្រតិបត្តិការដូចជា **GNU Linux** និង **Mac OS**  យើងខ្ញុំសូមណែនាំឲ្យលោកអ្នក៖ **១.** ធ្វើបច្ចុប្បន្នភាពប្រព័ន្ធប្រតិបត្តិការ និងគ្រប់កម្មវិធីដែលបានដំឡើងទាំងអស់ឲ្យបានទៀងទាត់ **២.** ប្រើកម្មវិធីកម្ចាត់មេរោគ ដែលមានរាយឈ្មោះក្នុងជំពូកកម្មវិធី [*Avast*](/km/avast_main) **៣.** ប្រើកម្មវិធី Firewall ដែលមានរាយឈ្មោះនៅក្នុងជំពូកកម្មវិធី [*Comodo*](/km/comodofirewall_main) **៤.** ប្រើកម្មវិធីបើកអ៊ិនធឺណិតដែលមានសុវត្ថិភាព ដូចជាកម្មវិធី [*Firefox*](/km/firefox_main) ដោយមានមុខងារបន្ថែម [*NoScript*](/km/firefox_noscript) ដែលបង្ការសំណេរកម្មវិធីដែលត្រូវបានទាញយកពីទំព័រនៅលើអ៊ិនធឺណិត មិនឲ្យដំណើរការ។ វិធានការបង្ការទាំងនេះ មានសារៈសំខាន់ក្នុងការធ្វើឲ្យកុំព្យូទ័រដែលមានប្រព័ន្ធប្រតិបត្តិការ **GNU Linux**ឬ**Mac OS**ត្រូវបានការពារ។

ការការពារ spyware និង maleware សម្រាប់កុំព្យូទ័រដែលប្រើ**Microsoft Windows** គឺជាបញ្ហាដ៏សំខាន់មួយ។ មាន malware ថ្មីៗចំនួនរាប់ពាន់ ត្រូវបានបង្កើតជារៀងរាល់ថ្ងៃ។ វិធីសាស្ត្រវាយប្រហារ កាន់តែមានលក្ខណៈទំនើបជាងមុន។ វិធានការបង្ការដែលបានលើកមកបង្ហាញក្នុងកថាខណ្ឌមុននេះ គឺមាន**លក្ខណៈចាំបាច់** សម្រាប់កុំព្យូទ័រទាំងអស់ដែលប្រើ**Microsoft Windows**។ ជាងនេះទៅទៀត យើងខ្ញុំសូមណែនាំយ៉ាងមុតមាំ ឲ្យប្រើកម្មវិធី **Spybot** ដែលលើកមករៀបរាប់ក្នុងជំពូកនេះ។ 

ប៉ុន្តែ ប្រសិនបើកុំព្យូទ័ររបស់លោកអ្នកនៅតែឆ្លងមេរោគ ថ្វីបើមានការប្រុងប្រយ័ត្នជាមុនទាំងនេះក៏ដោយនោះ  ហើយលោកអ្នកគិតថាខ្លួនត្រូវការកម្មវិធីបន្ថែមនោះ  យើងខ្ញុំសូមណែនាំកម្មវិធីដូចខាងក្រោម៖

- ដំឡើងកម្មវិធី [**SuperAntiSpyware**](http://superantispyware.com), ធ្វើបច្ចុប្បន្នភាពនិយមន័យ spyware ហើយបន្ទាប់មក ស្កែនកុំព្យូទ័ររបស់លោកអ្នក;
- ដំឡើងកម្មវិធី [**Malwarebytes Anti-Malware**](http://www.malwarebytes.org/), ដំណើរការ *Quick Scan*(*ស្កែនរហ័ស*)  រួច *Scan* (*ស្កែន*) នៅពេលដំណើរការស្កែនបញ្ចប់ បន្ទាប់មក លុបចោល malware ដែលរកឃើញ និងបង្ហាញក្នុងផ្ទាំង *Show Results*(*បង្ហាញលទ្ធផល*);
- ប្រើកម្មវិធីកម្ចាត់ spyware ឥតគិតថ្លៃផ្សេងទៀត ដូចជា **Microsoft [Windows](http://windows.microsoft.com/en-US/windows7/products/features/windows-defender) [Defender](http://www.microsoft.com/security/pc-security/windows-defender.aspx)**, [**Ad-Aware Internet Security**](http://www.lavasoft.com/) ឬ [**SpywareBlaster**](http://www.javacoolsoftware.com/spywareblaster.html) ជាដើម។

### ១.១ ប្រការគួរយល់ដឹងអំពីកម្មវិធីនេះ មុនពេលលោកអ្នកចាប់ផ្តើមប្រើ ###

**Spybot S&D** គឺជាកម្មវិធីឥតគិតថ្លៃដែលគេនិយមប្រើ ក្នុងការស្វែងរក និងកម្ចាត់ចោល នូវ adware, malware និង spyware ប្រភេទផ្សេងៗ ពីប្រព័ន្ធកុំព្យូទ័ររបស់លោកអ្នក។ កម្មវិធីនេះក៏អនុញ្ញាត ឲ្យលោកអ្នកផ្សាំប្រព័ន្ធកុំព្យូទ័រលោកអ្នកប្រឆាំងនឹង adware, malware និង spyware និងបង្ការកម្មវិធីអាក្រក់ទាំងនេះក្នុងការចូលទៅក្នុងកុំព្យូទ័ររបស់លោកអ្នក បន្ទាប់ពីបានដំឡើងកម្មវិធី **Spybot**។ 

**Spybot S&D** គឺមិនមែនជាកម្មវិធីកម្ចាត់មេរោគ (Anti-virus Tool)ទេ។ ប៉ុន្តែ កម្មវិធីនេះ អាចដំណើរការអមជាមួយកម្មវិធីកម្ចាត់មេរោគ ដើម្បីអាចបន្ថែមសុវត្ថិភាពរបស់កុំព្យូទ័រលោកអ្នកបាន។

Adware (អេដវែរ) គឺជាប្រភេទកម្មវិធីមួយ ដែលបង្ហាញសម្ភារៈផ្សាយពាណិជ្ជកម្មនៅលើកុំព្យូទ័ររបស់លោកអ្នក។ Adware ប្រភេទខ្លះ មានមុខងារដូចគ្នាទៅនឹង spyware និងអាចឈ្លានពានភាពឯកជន និងសុវត្ថិភាពរបស់លោកអ្នក។

Malware (មែលវែរ) (ឧ. Trojans (ត្រូជែន) និង Worms (វ៉ម)) គឺប្រភេទកម្មវិធីមួយ ដែលសរសេរឡើងដើម្បីបង្កអន្តរាយ ឬការខូចខាតដល់ប្រព័ន្ធប្រតិបត្តិការកុំព្យូទ័ររបស់លោកអ្នក ដោយពុំមានការយល់ព្រម ឬដឹងឮរបស់លោកអ្នក។

Spyware (ស្ប៉ាយវែរ) គឺជាប្រភេទកម្មវិធីមួយ ដែលប្រមូលទិន្នន័យ សង្កេត និងកត់ត្រាព័ត៌មានឯកជនរបស់លោកអ្នក និងតាមដានទម្លាប់ប្រើអ៊ិនធឺណិតរបស់លោកអ្នក។ ដូច malware ដែរ កម្មវិធីនេះជាញឹកញាប់លួចដំណើរការដោយសម្ងាត់ក្នុងកុំព្យូទ័ររបស់លោកអ្នក។ ដោយហេតុនេះ ការដំឡើងកម្មវិធីដូចជា **Spybot** នឹងជួយលោកអ្នកការពារប្រព័ន្ធកុំព្យូទ័ររបស់លោកអ្នក  និងខ្លួនលោកអ្នកផ្ទាល់។

**កំណត់សម្គាល់**៖ **Windows Vista, 7 និង 8** មានកម្មវិធីប្រឆាំង spyware បង្កប់មួយ ដែលមានឈ្មោះថា **Windows Defender**។ ប៉ុន្តែ ប្រព័ន្ធប្រតិបត្តិការនេះហាក់ដូចជាអនុញ្ញាតឲ្យកម្មវិធី **Spybot**ធ្វើការដោយមិនមានបដិបក្ខភាពអ្វីឡើយ។

