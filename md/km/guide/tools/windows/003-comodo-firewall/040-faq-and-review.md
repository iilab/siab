

---

lang: km
community: guide
type: tools
legacy: True
child: True
os: windows
weight: 4
depth: 3
title: FAQ and Review

---

## ៥.០ សំណួរដែលសួរញឹកញាប់ និង ការពិនិត្យមើលឡើងវិញ ##

មូហ៊ីនដូ និងសាលីម៉ា ទាំងពីរនាក់​មានការភ្ញាក់ផ្អើល និងរីករាយចំពោះភាពងាយស្រួលក្នុងការប្រើកម្មវិធី **COMODO Firewall** ហើយចាប់អារម្មណ៍យ៉ាងខ្លាំងចំពោះរបៀបដែលកម្មវិធីនេះ ធ្វើការដោយស្ងាត់ស្ងៀមនៅផ្ទៃខាងក្រោយ។ ប៉ុន្តែ ពួកគេនៅមានសំណួរមួយចំនួន។

<div class="background" markdown="1"> 

***សំណួរ***៖ *ប្រសិនបើខ្ញុំមិនប្រើ Firewall ទេ តើខ្ញុំអាចនឹងប្រឈមចំពោះការគំរាមកំហែងប្រភេទអ្វីខ្លះ?  តើកម្មវិធីប្រភេទអ្វីខ្លះ ដែលអាចឆ្លងមកកុំព្យូទ័ររបស់ខ្ញុំ ហើយតើកម្មវិធីទាំងនោះអាចនឹងបង្កអន្តរាយអ្វីខ្លះ?*

***ចម្លើយ***៖ *មានរាប់ពាន់កម្មវិធីផ្សេងៗគ្នា ដែលអាចនឹងចូលក្នុងកុំព្យូទ័ររបស់លោកអ្នកពីអ៊ីនធើរណែត ប្រសិនបើកុំព្យូទ័ររបស់លោកអ្នកប្រតិបត្តិការដោយគ្មាន Firewall ទេនោះ។ ឧទា. មានកម្មវិធី Web crawlers ឬ 'spiders' ដែលរចនាឡើង ដើម្បីស្វែងរកកុំព្យូទ័រដែលគ្មាន Firewall ដំណើរការ  និងរាយការណ៍ប្រាប់អាសយដ្ឋានរបស់កុំព្យូទ័រទាំងនោះទៅភាគីដែលមានប្រយោជន៍ ពាណិជ្ជកម្ម ភាគីជម្លោះ ឬភាគីអាក្រក់។ ជាងនេះទៅទៀត មានកម្មវិធីដែលអាច'ជម្រិត' ('hijack') ប្រព័ន្ធកុំព្យូទ័ររបស់លោកអ្នក  និងប្រើប្រព័ន្ធកុំព្យូទ័ររបស់លោកអ្នក ដើម្បីធ្វើប្រតិបត្តិការអាជីវកម្មក្លែងបន្លំ ឬ ផ្ញើស្ពែមដោយគ្មានការយល់ព្រម ឬដឹងឮរបស់លោកអ្នក - ដែលជាលទ្ធផលចុងក្រោយ លោកអ្នកអាចនឹងត្រូវបានទម្លាក់កំហុសថា បានធ្វើសកម្មភាពខុសច្បាប់ដែលខ្លួនមិនបានប្រព្រឹត្ត!*

***សំណួរ***៖ *ប្រសិនបើ **COMODO Firewall** ហាមមិនឱ្យកម្មវិធីទាំងអស់នេះចូល ហេតុអ្វីខ្ញុំត្រូវការមានកម្មវិធីប្រឆាំងមេរោគមួយ និងកម្មវិធីប្រឆាំងស្ប៉ាយវែរមួយផងដែរ?*

***ចម្លើយ***៖ *Firewall ធ្វើការដោយផ្តោតជាក់លាក់ទៅលើការកម្រិតសិទ្ធិចេញទៅនិងចូលពីអ៊ីនធើរណែត។ វាបង្ការកម្មវិធី ឬហេកឃ័រមិនឱ្យចូលក្នុងប្រព័ន្ធកុំព្យូទ័ររបស់លោកអ្នក ប៉ុន្តែមិនអាចការពារលោកអ្នកពីម៉ាលវែរ ដែលលោកអ្នកអាចនឹងដោនឡូតមកតាមរយៈអ៊ីមែល ទំព័រអ៊ីនធើរណែត ឬថាសទិន្នន័យខាងក្រៅទេ។ **COMODO Firewall** មានរួមបញ្ចូលផងដែរ នូវប្រព័ន្ធ **Defense+** ដែលជាប្រព័ន្ធបង្ការប្រឆាំងការជ្រៀតចូលកុំព្យូទ័រមួយ ប្រើដើម្បីពិនិត្យតាមដានប្រភេទឯកសារ ដែលអាចប្រតិបត្តិការបានដែលលោកអ្នកអនុញ្ញាតឱ្យដំណើរការនៅក្នុងកុំព្យូទ័រលោកអ្នក។ កម្មវិធីប្រឆាំងមេរោគ និងកម្មវិធីប្រឆាំងស្ប៉ាយវែរ បំពេញបន្ថែមនិងជួយគាំទ្រដល់ Firewall ល្អមួយ ដើម្បីបង្ការការឆ្លងដែលទាក់ទងទៅនឹងការគ្មាន Firewall។ ហើយ ជាការពិត កម្មវិធីទាំងនេះ ជាញឹកញាប់អាចកម្ចាត់ម៉ាលវែរដែលមានស្រាប់នៅក្នុងកុំព្យូទ័ររបស់លោកអ្នក។* 

***សំណួរ***៖ *តើមានប្រភេទម៉ាលវែរដែលខ្ញុំចាំបាច់ត្រូវប្រុងប្រយ័ត្ន ដែលមានសណ្ឋានដូចកម្មវិធី* **Windows** *(ឬកម្មវិធីស្និទ្ធស្នាលផ្សេងទៀត) ប៉ុន្តែតាមពិតគឺជាម៉ាលវែរ ដែរឬទេ?* 

***ចម្លើយ***៖ *គួរឱ្យស្តាយ ដែលមានកម្មវិធីបែបនេះជាច្រើន។ លោកអ្នកចាំបាច់ត្រូវប្រុងប្រយ័ត្នបន្ថែមអំពីប្រភពដើមនៃកម្មវិធី ដែលលោកអ្នកដោនឡូត ឬបញ្ចូល។ ជាការប្រសើរបំផុត លោកអ្នកមិនគួរបញ្ចូលកម្មវិធីណាមួយ ដែលមិនពាក់ព័ន្ធដាច់ខាតនិងចាំបាច់ចំពោះការងារលោកអ្នកឡើយ ជាពិសេសនៅក្នុងកុំព្យូទ័រដែលរក្សាទុកទិន្នន័យរសើបជាច្រើនរបស់លោកអ្នក។ ត្រង់នេះ គឺជាចំណុចដែលប្រព័ន្ធបង្ការប្រឆាំងការជ្រៀតចូលកុំព្យូទ័រ **COMODO Defense+** អាចបញ្ជាក់បានថា មានប្រយោជន៍យ៉ាងខ្លាំង៖ វាអាចលើកកម្ពស់កម្រិតភាពឯកជន និងសុវត្ថិភាពអ៊ីនធើរណែតរបស់លោកអ្នកបានយ៉ាងច្រើន តាមរយៈការប្រៀបធៀបខ្វែងរវាងឯកសារថ្មីដែលអាចប្រតិបត្តិការបាន ដែលមកពីកម្មវិធីដែលលោកអ្នកទើបបានបញ្ចូលថ្មី ជាមួយបញ្ជី Trusted Software Vendors (អ្នកលក់កម្មវិធីកុំព្យូទ័រដែលគួរទុកចិត្ត) និងធ្វើការបញ្ជូនដោយស្វ័យប្រវត្តនូវកម្មវិធីអាក្រក់ដែលមានសក្តានុពលទៅធ្វើការវិភាគ។

***សំណួរ***៖ *តើ **COMODO Firewall** អាចរារាំងក្រុមហេកឃ័របានល្អកម្រិតណា?*

***ចម្លើយ***៖ ***COMODO Firewall** មានផ្តល់សក្តានុពលសម្រាប់ការគ្រប់គ្រងស៊ីជម្រៅ និងល្អិតល្អន់ទៅលើសិទ្ធិចូលទៅ      វេទិកា**Windows** (**Windows** platform) របស់លោកអ្នក។ Firewall មានថាមពលខ្លាំងទៅតាមការកំណត់មុខងាររបស់វាតែប៉ុណ្ណោះ។ ទោះបីមានការលំបាកដំបូងខ្លះក៏ដោយ យើងខ្ញុំសូមលើកទឹកចិត្តលោកអ្នកឱ្យបន្តប្រើប្រាស់កម្មវិធីនេះ។ លោកអ្នកគួរតែបន្តសិក្សាអំពីកម្មវិធី **COMODO Firewall** ព្រោះនៅពេលបទពិសោធន៍របស់លោកអ្នកកើនឡើង លោកអ្នកនឹងទទួលបានអត្ថប្រយោជន៍ពេញលេញពីសមត្ថភាពការពារដ៏ធំទូលាយរបស់កម្មវិធីនេះ។*

</div>

## ៥.១ សំណួរពិនិត្យមើលឡើងវិញ ##

- តើខ្ញុំអាចប្រើ Firewall ច្រើនជាងមួយ នៅពេលតែមួយបានដែរឬទេ? 
- តើលោកអ្នកនឹងពិនិត្យមើលដោយរបៀបណា ដើម្បីដឹងថា តើកម្មវិធីដែលលោកអ្នកមិនស្គាល់មួយ មានសុវត្ថិភាពគ្រប់គ្រាន់ដើម្បីអនុញ្ញាតឱ្យចូលក្នុងកុំព្យូទ័ររបស់លោកអ្នកឬអត់?
- តើ Firewall ធ្វើការយ៉ាងដូចម្តេចខ្លះ?
- តើ Firewall និង ប្រព័ន្ធបង្ការប្រឆាំងការជ្រៀតចូលកុំព្យូទ័រ មានភាពខុសគ្នាដូចម្តេចខ្លះ?
- ហេតុអ្វីបានជាលោកអ្នកចាំបាច់ត្រូវបញ្ចូលកម្មវិធី Firewall?



