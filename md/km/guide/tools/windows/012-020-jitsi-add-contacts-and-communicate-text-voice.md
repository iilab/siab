

---

lang: km
community: guide
type: tools
legacy: True
child: True
os: windows
weight: 2
depth: 3
title: Jitsi - Add contacts and communicate text & voice

---

បញ្ជីផ្នែកដែលមាននៅក្នុងទំព័រនេះ៖ 

- [**៣.១ បន្ថែមដៃគូទំនាក់ទំនង (មិត្ត) ទៅក្នុងកម្មវិធី Jitsi**](#3.1)
- [**៣.២ សេវាសន្ទនាជាអក្សរ (សេវាផ្ញើសាររហ័សភ្លាមៗ) ដែលប្រើមុខងារបម្លែងទម្រង់សម្ងាត់ OTR**](#3.2)
- [**៣.៣ សេវាសន្ទនាជាសម្លេងនិងវីដេអូ ដែលប្រើមុខងារបម្លែងទម្រង់សម្ងាត់ ZRTP**](#3.3)


<a name="3.1"></a>
## ៣.១ បន្ថែមដៃគូទំនាក់ទំនង (មិត្ត) ទៅក្នុងកម្មវិធី Jitsi ##

បន្ទាប់ពីបានបន្ថែមយ៉ាងតិចគណនីចំនួនមួយទៅក្នុងកម្មវិធី Jitsi និងបើកចូលគណនីនេះហើយ  លោកអ្នកត្រៀមខ្លួនរួចជាស្រេចដើម្បីបន្ថែមដៃគូទំនាក់ទំនងរបស់លោកអ្នក និងប្រាស្រ័យទាក់ទងជាមួយពួកគេ។
ដើម្បីបន្ថែមដៃគូទំនាក់ទំនងមួយទៅក្នុងកម្មវិធី Jitsi ត្រូវអនុវត្តជំហានខាងក្រោមនេះ៖

**ជំហានទី ០**. បើកផ្ទាំងមេរបស់កម្មវិធី Jitsi  ដោយ**ជ្រើសយក Start > Jitsi** ឬ **ចុចរហ័សពីរដង** លើរូបសញ្ញាកម្មវិធី **Jitsi** ដែលមាននៅលើផ្ទាំង Desktop។

**ជំហានទី ១**. **ជ្រើសយក *File* > *Add contact...*( *ឯកសារ* > *បន្ថែមដៃគូទំនាក់ទំនង...*)** ដែលនឹងបើកផ្ទាំងខាងក្រោមនេះ៖

![](/sbox/screen/jitsi-en/30.png)

*រូបភាព ១ ៖ ផ្ទាំង Add contact (បន្ថែមដៃគូទំនាក់ទំនង)*

**ជំហានទី ២**. **ជ្រើសយក** គណនីណាមួយរបស់លោកអ្នក ដែលលោកអ្នកចង់បន្ថែមដៃគូទំនាក់ទំនងនេះទៅឱ្យ (ឧទា. *terance.the.tester@jit.si*)។

**អាចមានឬអត់ក៏បាន**៖ លោកអ្នកអាចបន្ថែមដៃគូទំនាក់ទំនងនេះទៅក្នុង*ក្រុម*មួយ ក្នុងចំណោមដៃគូទំនាក់ទំនងផ្សេងៗទៀតរបស់លោកអ្នកបានផងដែរ។ ប៉ុន្តែ ជាដំបូង លោកអ្នកត្រូវតែបង្កើតក្រុមនេះសិន។ លោកអ្នកអាចធ្វើកិច្ចការនេះបាន ដោយជ្រើសយក ***File* > *Create group...*(*ឯកសារ* > *បង្កើតក្រុម...*)** ពីម៉ឺនុយ)។

**វាយបញ្ចូល**ឈ្មោះអ្នកប្រើប្រាស់ឬអាសយដ្ឋានដៃគូទំនាក់ទំនងរបស់លោកអ្នក ទៅក្នុងប្រអប់វាយអក្សរ ***ID or Number*** (***អត្តសញ្ញាណ ឬ អត្តលេខ***) (ឧទា. *sally.the.doer@jit.si*)។ 

លោកអ្នកអាចជ្រើសរើសឈ្មោះឬឈ្មោះហៅក្រៅរបស់ដៃគូទំនាក់ទំនង ដែលនឹងអាចមើលឃើញនៅក្នុងបញ្ជីដៃគូទំនាក់ទំនងរបស់លោកអ្នកនៅក្នុងផ្ទាំងមេរបស់កម្មវិធី **Jitsi** បន្ទាប់មក **វាយឈ្មោះនោះបញ្ចូលទៅក្នុងប្រអប់វាយអក្សរ *Display name*(*បង្ហាញឈ្មោះ*)**។

**ជំហានទី ៣**. **ចុច**លើ *Add* (*បន្ថែម*) ដើម្បីបិទផ្ទាំង *Add contact* (*បន្ថែមដៃគូទំនាក់ទំនង*) និងត្រឡប់មកផ្ទាំងមេរបស់កម្មវិធី Jitsi វិញ។ ឥឡូវនេះ នៅក្នុងបញ្ជីដៃគូទំនាក់ទំនងរបស់លោកអ្នក លោកអ្នកនឹងមើលឃើញដៃគូទំនាក់ទំនងថ្មីរបស់លោកអ្នកត្រូវបានបន្ថែមចូល ដោយមានកំណត់សម្គាល់ថា "Waiting for authorisation" ("កំពុងរង់ចាំការអនុញ្ញាត") ដូចបង្ហាញខាងក្រោមនេះ៖

![](/sbox/screen/jitsi-en/31.png)

*រូបភាព ២ ៖ ផ្ទាំងមេរបស់កម្មវិធី Jitsi ដែលដៃគូទំនាក់ទំនងថ្មីកំពុងរង់ចាំការអនុញ្ញាត*

**ជំហានទី ៤**. នៅពេលដៃគូទំនាក់ទំនងរបស់លោកអ្នក(sally.the.doer@jit.si)បើកចូលគណនីរបស់គាត់  ផ្ទាំងមួយនឹងលេចចេញមកប្រាប់គាត់ថា លោកអ្នកបានស្នើសុំបន្ថែមគាត់ចូលទៅក្នុងបញ្ជីដៃគូទំនាក់ទំនងរបស់លោកអ្នក៖

![](/sbox/screen/jitsi-en/32.png)

*រូបភាព ៣ ៖ ផ្ទាំងដែលស្នើសុំការអនុញ្ញាតរបស់ដៃគូទំនាក់ទំនងថ្មី*

ដៃគូទំនាក់ទំនងរបស់លោកអ្នក មានជម្រើសមួយដើម្បីជ្រើសយក រវាង៖ ជម្រើស *Ignore* (*មិនអើពើ*) ដែលក្នុងករណីនេះ    សំណើរបស់លោកអ្នកនឹងបន្តរង់ចាំការអនុញ្ញាត; ជម្រើស *Deny* (*បដិសេធ*) ដែលក្នុងករណីនេះ លោកអ្នកនឹងទទួលបាន    ព័ត៌មានថា សំណើរបស់លោកអ្នកត្រូវបានបដិសេធ; ជម្រើស *Authorise* (*អនុញ្ញាត*) ដែលក្នុងករណីនេះ លោកអ្នកនឹងទទួលបានព័ត៌មានថា ដៃគូទំនាក់ទំនងរបស់លោកអ្នកបានយល់ព្រមទទួលយកសំណើសុំការអនុញ្ញាតរបស់លោកអ្នក ហើយការចុះទិន្នន័យសម្រាប់ដៃគូទំនាក់ទំនងរបស់លោកអ្នកនៅក្នុងបញ្ជីដៃគូទំនាក់ទំនងរបស់លោកអ្នកនឹងក្លាយជាសកម្ម៖

![](/sbox/screen/jitsi-en/33.png)

*រូបភាព ៤ ៖ ផ្ទាំងមេរបស់កម្មវិធី Jitsi ដែលដៃគូទំនាក់ទំនងថ្មីបានអនុញ្ញាត*


<a name="3.2"></a>
## ៣.២ សេវាសន្ទនាជាអក្សរ (សេវាផ្ញើសាររហ័សភ្លាមៗ) ដែលប្រើមុខងារបម្លែងទម្រង់សម្ងាត់ OTR ##

ដោយឥឡូវនេះលោកអ្នកបានបន្ថែម និងអនុញ្ញាតដៃគូទំនាក់ទំនងរបស់លោកអ្នក  លោកអ្នកអាចចុចលើឈ្មោះរបស់ពួកគេដែលមាននៅក្នុងបញ្ជីដៃគូទំនាក់ទំនង  និងចាប់ផ្តើមការសន្ទនាជាអក្សរ ការហៅជាសម្លេងឬវីដេអូ និងការចែករំលែក Desktop បាន ដោយជ្រើសយករូបសញ្ញាពាក់ព័ន្ធដែលស្ថិតនៅក្រោមឈ្មោះរបស់ពួកគេ៖

![](/sbox/screen/jitsi-en/34.png)

*រូបភាព ៥ ៖ ដៃគូទំនាក់ទំនងដែលជ្រើសយកនៅក្នុងផ្ទាំងមេរបស់កម្មវិធី Jitsi ដែលមានរូបសញ្ញាសម្រាប់ការផ្ញើសារជាអក្សរ   ការហៅជាសម្លេង ឬ វីដេអូ និងការចែករំលែក Desktop*

**ជំហានទី ១**. ឥឡូវនេះ យើងនឹងពិនិត្យមើលលក្ខណៈពិសេសសំខាន់បំផុតមួយរបស់កម្មវិធី Jitsi គឺ៖ សមត្ថភាពដើម្បីធ្វើការសន្ទនាជាអក្សរដោយសុវត្ថិភាព និងបម្លែងសាររបស់លោកអ្នកជាទម្រង់សម្ងាត់ដោយប្រើមុខងារ [*OTR*](/km/glossary#OTR)។ OTR ធ្វើមុខការក្នុងលក្ខណៈស្រដៀងគ្នាទៅនឹង [*GPG/PGP*](/km/glossary#PGP) ដែលមានបរិយាយនៅក្នុងជំពូកផ្សេងទៀតនៅក្នុងកញ្ចប់កម្មវិធីនេះ។ ដូចជាមួយ PGP ដែរ  មុនពេលលោកអ្នក និងដៃគូទំនាក់ទំនងរបស់លោកអ្នកអាចបម្លែងទំនាក់ទំនងរបស់លោកអ្នកជាទម្រង់សម្ងាត់បាន  អ្នកទាំងពីរចាំបាច់ត្រូវកំណត់មុខងារឱ្យកម្មវិធី **Jitsi** បង្កើតកូនសោបម្លែងទម្រង់សម្ងាត់របស់លោកអ្នក។ លោកអ្នកអាចធ្វើការនេះបាន ដោយ**ជ្រើសយកម៉ឹនុយ *Tools* > *Options*(*ឧបករណ៍* > *ជម្រើស*)**  ហើយ **ជ្រើសយកស្លាកផ្ទាំង *Security* (*សុវត្ថិភាព*)**  និង ស្លាកផ្ទាំង ***Chat*** (***សន្ទនា***) ។ ពេលនោះ លោកអ្នកនឹងឃើញមានផ្ទាំងមួយដែលស្រដៀងទៅនឹងផ្ទាំងដែលបង្ហាញនៅក្នុងរូបភាពខាងក្រោមនេះ៖ 

![](/sbox/screen/jitsi-en/35.png)

*រូបភាព ៦ ៖ ផ្នែកនៃផ្ទាំង Options - Chat (ជម្រើស-សន្ទនា) ដែលលោកអ្នកអាចបង្កើតកូនសោបម្លែងទម្រង់សម្ងាត់សម្រាប់ការសន្ទនាជាអក្សររបស់លោកអ្នក*

**ជំហានទី ២**. បន្ទាប់មក **ចុច**លើប៊ូតុង ***Generate*** (***បង្កើត***)។ ជាលទ្ធផល លោកអ្នកនឹងឃើញមានខ្សែលេខកូដសម្គាល់(fingerprint)របស់កូនសោដែលត្រូវបានបង្កើត៖ 

![](/sbox/screen/jitsi-en/36.png)

*រូបភាព ៧ ៖ ផ្នែកនៃផ្ទាំង Options - Chat (ជម្រើស-សន្ទនា) ដែលបង្ហាញខ្សែលេខកូដសម្គាល់ (fingerprint) សម្រាប់ការសន្ទនាជាអក្សរដែលបម្លែងជាទម្រង់សម្ងាត់ដោយ OTR*
កូនសោមួយត្រូវបានបង្កើតសម្រាប់គណនីមួយ។ លោកអ្នកចាំបាច់ត្រូវធ្វើការនេះម្តងទៀត ប្រសិនបើលោកអ្នកបន្ថែមគណនីថ្មីមួយ ឬបញ្ចូលកម្មវិធី Jitsi នៅក្នុងកុំព្យូទ័រមួយផ្សេងទៀតនិងមិនផ្ទេរកូនសោដែលមានស្រាប់ទៅកុំព្យូទ័រនោះ។
ឥឡូវនេះ លោកអ្នកត្រៀមខ្លួនរួចរាល់ដើម្បីធ្វើការទាក់ទង៖ 

**ជំហានទី ៣**. **ជ្រើសយកដៃគូទំនាក់ទំនងមួយ** ពីផ្ទាំងមេរបស់កម្មវិធី Jitsi ហើយ**ចុច**លើរូបសញ្ញា *ផ្ញើសារ* (រូបសញ្ញាទីមួយរាប់ពីខាងឆ្វេង នៅក្រោមឈ្មោះរបស់ដៃគូទំនាក់ទំនង) ដើម្បីបើកផ្ទាំងសន្ទនាជាអក្សរមួយ៖ 

![](/sbox/screen/jitsi-en/37.png)

*រូបភាព ៨ ៖ ផ្ទាំងសន្ទនាជាអក្សរ ដែលមានគូសបង្ហាញ រូបសញ្ញាបម្លែងទម្រង់សម្ងាត់ OTR (មេសោ) ប៉ុន្តែ **មិនទាន់** ចាក់ជាប់*

សូមកត់សម្គាល់អំពីរូបសញ្ញា *បម្លែងការសន្ទនាជាទម្រង់សម្ងាត់ដោយប្រើ OTR* ដែលជារូបមេសោរបើកនៅខាងស្តាំខាងលើបង្អស់នៃផ្ទាំង។ និមិត្តសញ្ញានេះប្រាប់លោកអ្នកឱ្យដឹងថា តើការសន្ទនានេះត្រូវបានបម្លែងជាទម្រង់សម្ងាត់ឬអត់។ ឥឡូវនេះ មេសោរនេះបើក (មានផ្នែកដាច់ពីគ្នាមួយរវាងទំពក់និងខ្លួនរបស់មេសោ!)។ 

**ជំហានទី ៤**. **ចុចលើរូបសញ្ញា *បម្លែងការសន្ទនាជាទម្រង់សម្ងាត់ដោយប្រើ OTR***។ សូមកត់សម្គាល់ការផ្លាស់ប្តូរដែលមាននៅក្នុងផ្ទាំងនេះ៖

![](/sbox/screen/jitsi-en/38.png)

*រូបភាព ៩ ៖ ផ្ទាំង សន្ទនាជាអក្សរ បន្ទាប់ពីបានចុចលើរូបសញ្ញាបម្លែងការសន្ទនាជាទម្រង់សម្ងាត់ដោយប្រើ OTR*

សូមកត់សម្គាល់ថា ឥឡូវនេះមេសោត្រូវបានចាក់ជាប់។ នេះមានន័យថា សារអ្វីក៏ដោយដែលលោកអ្នកនិងដៃគូទំនាក់ទំនងរបស់លោកអ្នកផ្ញើឱ្យគ្នាទៅវិញទៅមក ត្រូវបានបម្លែងជាទម្រង់សម្ងាត់។ សូមកត់សម្គាល់អំពីសារដែលសរសេរថា this is an *unverified private conversation* (នេះគឺជា*ការសន្ទនាឯកជនដែលមិនត្រូវបានពិនិត្យផ្ទៀងផ្ទាត់*) និង you should *authenticate* sally.the.doer@jit.si (លោកអ្នកគួរតែ*បញ្ជាក់អត្តសញ្ញាណ* sally.the.doer@jit.si)។

**ជំហានទី ៥**. **ចុចលើតំណភ្ជាប់ *authenticate sally.the.doer@jit.si*** ដើម្បីបើកផ្ទាំង *Authenticate Buddy* (*បញ្ជាក់អត្តសញ្ញាណមិត្ត*) ៖

![](/sbox/screen/jitsi-en/39.png)

*រូបភាព ១០ ៖ ផ្ទាំង Authenticate Buddy (បញ្ជាក់អត្តសញ្ញាណមិត្ត) ដែលមានខ្សែលេខកូដសម្គាល់ (fingerprint) សម្រាប់លោកអ្នកនិងដៃគូសន្ទនារបស់លោកអ្នក*

សូមកត់សម្គាល់អំពីសារដែលលើកទឹកចិត្ត ឱ្យលោកអ្នកធ្វើការប្រៀបធៀបខ្សែលេខកូដសម្គាល់(fingerprint)នៃកូនសោររបស់លោកអ្នក ជាមួយរបស់ដៃគូទំនាក់ទំនងរបស់លោកអ្នក នៅលើបណ្តាញមួយផ្សេងទៀត (មិនមែននៅលើការសន្ទនាជាអក្សរនេះ)។ ដោយធ្វើដូចនេះ លោកអ្នកអាចកាន់តែប្រាកដជាងមុនថា លោកអ្នកកំពុងប្រាស្រ័យទាក់ទងជាមួយដៃគូទំនាក់ទំនងពិតប្រាកដរបស់លោកអ្នក មិនមែនជាមួយមនុស្សណាម្នាក់ផ្សេងទៀតនោះទេ។ ជម្រើសល្អមួយសម្រាប់ការប្រៀបធៀបកូនសោរ គឺធ្វើដោយជួបមុខគ្នាផ្ទាល់ ឬតាមរយៈទំនាក់ទំនងជាវីដេអូឬសម្លេង ព្រោះមធ្យោបាយទាំងនេះផ្តល់ភាពងាយស្រួលនិងច្បាស់លាស់ជាង ក្នុងការបញ្ជាក់អត្តសញ្ញាណមនុស្ស។ បន្ទាប់ពីលោកអ្នកបានប្រៀបធៀបខ្សែលេខកូដសម្គាល់(fingerprint)ហើយ ត្រូវ**ជ្រើសយក** ជម្រើស ***I have* verified** (***ខ្ញុំបាន*ពិនិត្យផ្ទៀងផ្ទាត់រួចហើយ**) នូវខ្សែលេខកូដសម្គាល់(fingerprint) ពីក្នុងម៉ឺនុយទឹកធ្លាក់  បន្ទាប់មក **ចុចលើ *Authenticate Buddy* (*បញ្ជាក់អត្តសញ្ញាណមិត្ត*)** ៖

![](/sbox/screen/jitsi-en/40.png)

*រូបភាព ១១ ៖ ផ្នែកនៃផ្ទាំង Authenticate Buddy (បញ្ជាក់អត្តសញ្ញាណមិត្ត) បន្ទាប់ពីបានជ្រើសយកជម្រើស "I have" verified the fingerprint of your contact ("ខ្ញុំបាន" ពិនិត្យផ្ទៀងផ្ទាត់រួចហើយ នូវខ្សែលេខកូដសម្គាល់(fingerprint)របស់ដៃគូទំនាក់ទំនងរបស់ខ្ញុំ)*
ការបិទផ្ទាំង *Authenticate Buddy* (*បញ្ជាក់អត្តសញ្ញាណមិត្ត*) នឹងនាំលោកអ្នកត្រឡប់ទៅកាន់ផ្ទាំងសន្ទនាវិញ៖

![](/sbox/screen/jitsi-en/41.png)

*រូបភាព ១២ ៖ ផ្ទាំង សន្ទនាជាអក្សរ ដែលការបម្លែងជាទម្រង់សម្ងាត់ OTR ត្រូវបានបញ្ជាក់អត្តសញ្ញាណ*

សូមកត់សម្គាល់ថា រូបមេសោរលែងមានរូបត្រីកោណពណ៌ទឹកក្រូច និងសញ្ញាឧទានពណ៌សទៀតហើយ។ នេះមានន័យថា លោកអ្នកបានបញ្ជាក់អត្តសញ្ញាណដៃគូទំនាក់ទំនងរបស់លោកអ្នករួចហើយ។ **ការបញ្ជាក់អត្តសញ្ញាណ គួរធ្វើតែម្តងប៉ុណ្ណោះសម្រាប់ដៃគូទំនាក់ទំនងមួយ។** ប្រសិនបើមានរូបត្រីកោណជាមួយសញ្ញាឧទានលេចចេញមកវិញ វាមានន័យថា លោកអ្នកកំពុងសន្ទនាជាមួយអ្នកដែលលោកអ្នកមិនទាន់បានបញ្ជាក់អត្តសញ្ញាណ។ ការនេះកើតមានឡើងនៅពេលដៃគូទំនាក់ទំនងរបស់លោកអ្នកប្តូរទៅប្រើកុំព្យូទ័រមួយផ្សេងទៀតដែលមានកូនសោរបម្លែងទម្រង់សម្ងាត់មួយផ្សេងទៀត (ការបញ្ចូលកម្មវិធី Jitsi មួយផ្សេងទៀត ឬកម្មវិធីដែលមានបើកដំណើរការOTRមួយផ្សេងទៀត។ល។)។ នៅក្នុងករណីនេះ លោកអ្នកចាំបាច់ត្រូវបញ្ជាក់អត្តសញ្ញាណគ្នាទៅវិញទៅមកម្តងទៀត ដើម្បីប្រាកដអំពីអត្តសញ្ញាណរបស់អ្នកដែលលោកអ្នកកំពុងប្រាស្រ័យទាក់ទងជាមួយ។

កម្មវិធី **Jitsi** អនុញ្ញាតឱ្យលោកអ្នកអាចធ្វើការសន្ទនាជាអក្សរជាមួយមនុស្សច្រើនជាងម្នាក់ក្នុងពេលតែមួយបាន។ មុខងារបម្លែងទម្រង់សម្ងាត់ OTR នឹងដំណើរការបាន តែនៅពេលលោកអ្នកធ្វើការសន្ទនាទៅមនុស្សម្នាក់តែប៉ុណ្ណោះ។


<a name="3.3"></a>
## ៣.៣ សេវាសន្ទនាជាសម្លេងនិងវីដេអូ ដែលប្រើមុខងារបម្លែងទម្រង់សម្ងាត់ ZRTP  ##

កម្មវិធី **Jitsi** ផ្តល់ជូនសេវាសន្ទនាជាសម្លេង និងវីដេអូ ដែលអាចបម្លែងជាទម្រង់សម្ងាត់បានដោយឯករាជ្យ ដោយប្រើស្តង់ដារបើកចំហមួយដែលមានឈ្មោះថា ZRTP។ ដើម្បីចាប់ផ្តើមការសន្ទនា លោកអ្នកចាំបាច់ត្រូវ៖
**ជំហានទី ១**. **ចុច**លើដៃគូទំនាក់ទំនង នៅក្នុងបញ្ជីដៃគូទំនាក់ទំនងរបស់កម្មវិធី **Jitsi** បន្ទាប់មក **ចុច**លើរូបសញ្ញាសម្លេង (រូបសញ្ញាទីពីរពីខាងឆ្វេង នៅក្រោមឈ្មោះរបស់ដៃគូទំនាក់ទំនងនោះ) ឬរូបសញ្ញាវីដេអូ (រូបសញ្ញាទីបី) - សូមមើល រូបភាព ៥ ខាងលើ។ ផ្ទាំងថ្មីមួយនឹងលេចចេញមក ដែលចង្អុលប្រាប់ថា កម្មវិធី **Jitsi** កំពុងបង្កើតការភ្ជាប់សេវា ៖

![](/sbox/screen/jitsi-en/42.png)

*រូបភាព ១៣ ៖ ផ្ទាំង ហៅជាសម្លេង/វីដេអូ ដែលចង្អុលប្រាប់ស្ថានភាពកំពុងរោទិ៍ (Ringing)*

ដៃគូទំនាក់ទំនងរបស់លោកអ្នក នឹងមើលឃើញការជូនដំណឹងអំពីការហៅចូល ដូចខាងក្រោមនេះ ៖

![](/sbox/screen/jitsi-en/43.png)

*រូបភាព ១៤ ៖ ការជូនដំណឹងអំពីការហៅចូល*

**ជំហានទី ២**. ប្រសិនបើដៃគូទំនាក់ទំនងរបស់លោកអ្នក **ទទួលយកការហៅនេះ** លោកអ្នកនឹងទទួលបានព័ត៌មានប្រាប់ថា លោកអ្នកត្រូវបានភ្ជាប់សេវា ៖

![](/sbox/screen/jitsi-en/44.png)

*រូបភាព ១៥ ៖ ផ្ទាំង ការហៅដែលទទួលបាន ដែលគ្មានការបម្លែងទម្រង់សម្ងាត់ ZRTP*

**សូមកត់សម្គាល់**ចំពោះមេសោរបើកពណ៌ក្រហម។ នេះមានន័យថា ការហៅរបស់លោកអ្នក មិនទាន់ត្រូវបានបម្លែងជាទម្រង់សម្ងាត់ដោយប្រើ ZRTP ទេ។

**ជំហានទី ៣**. **សូមរង់ចាំបន្តិច…** កម្មវិធីរបស់លោកអ្នក និងកម្មវិធីរបស់ដៃគូទំនាក់ទំនងរបស់លោកអ្នក កំពុងបង្កើតការភ្ជាប់សេវាមួយដែលបានទម្រង់សម្ងាត់ ដែលអាចនឹងត្រូវការពេលមួយស្របក់។ ប្រសិនបើកម្មវិធីទាំងនេះធ្វើបានជោគជ័យ លោកអ្នកនឹងឃើញអក្សរ *zrtp* លេចមកលើផ្ទៃពណ៌ទឹកក្រូចជាមួយមេសោចាក់ជាប់មួយ ដូចខាងក្រោមនេះ។ ប្រសិនបើកម្មវិធីទាំងនេះបង្កើតការភ្ជាប់សេវាមិនបានជោគជ័យទេនោះ លោកអ្នកនៅតែអាចសន្ទនាបាន ប៉ុន្តែដោយគ្មានការបម្លែងជាទម្រង់សម្ងាត់។ លោកអ្នកអាចផ្តាច់ ហើយចាប់ផ្តើមដំណើរការកម្មវិធី **Jitsi** ឡើងវិញ និងព្យាយាមម្តងទៀត ដើម្បីដឹងថា តើលើកនេះកម្មវិធីទាំងនេះនឹងភ្ជាប់បានដោយមានការបម្លែងជាទម្រង់សម្ងាត់ដែរឬទេ។ ZRTP មិនអាចដំណើរការនៅក្នុងការហៅរវាងគណនីដែលបានពីក្រុមហ៊ុនផ្សេងគ្នាបានទេ (ដូចជា រវាង Google និង Jit.si ជាដើម)។

![](/sbox/screen/jitsi-en/45.png)

*រូបភាព ១៦ ៖ ផ្នែកនៃ ផ្ទាំងហៅជាសម្លេង/វីដេអូ ដែលមានការប្រើមុខងារបម្លែងទម្រង់សម្ងាត់ ZRTP ប៉ុន្តែមិនទាន់ត្រូវបានបញ្ជាក់បន្ថែម*

**ជំហានទី ៤**. **សង្កេតមើល** ផ្នែកដែលនៅក្រោមអក្សរ *zrtp* និងមេសោ ដែលមានសារសរសេរថា "Compare with partner" ("ប្រៀបធៀបជាមួយដៃគូ") និងបន្តដោយអក្សរ ៤ តួ។ ត្រូវ**អាន**តួអក្សរទាំងនេះប្រាប់ទៅដៃគូទំនាក់ទំនងរបស់លោកអ្នក ហើយសួរទៅគាត់ថា តើគាត់បានឃើញតួអក្សរដូចគ្នានេះដែរឬទេ។ ប្រសិនបើគាត់បានឃើញ នោះមានន័យថា ទំនាក់ទំនងរបស់លោកអ្នកត្រូវបានបម្លែងជាទម្រង់សម្ងាត់ ហើយគ្មាននរណាម្នាក់កំពុងចូលជ្រៀតជ្រែកឡើយ។ លោកអ្នកអាច ចុចលើ *Confirm* (*បញ្ជាក់បន្ថែម*)។ ផ្ទៃពណ៌ទឹកក្រូចរបស់អក្សរ *zrtp* នឹងក្លាយជាពណ៌បៃតង ៖ 

![](/sbox/screen/jitsi-en/46.png)

*រូបភាព ១៧ ៖ ផ្នែកនៃផ្ទាំងហៅជាសម្លេង/វីដេអូ ដែលការប្រើមុខងារបម្លែងទម្រង់សម្ងាត់ ZRTP ត្រូវបានបញ្ជាក់បន្ថែម*

**ជំហានទី ៥**. លោកអ្នកអាចបិទផ្នែកបញ្ជាក់បន្ថែមដែលមានផ្ទៃពណ៌ខ្មៅរបស់ផ្ទាំងនេះ ដោយចុចលើសញ្ញា x ពណ៌សដែលនៅខាងស្តាំខាងលើនៃផ្នែកផ្ទៃពណ៌ខ្មៅ ៖ 

![](/sbox/screen/jitsi-en/47.png)

*រូបភាព ១៨ ៖ ផ្នែកនៃផ្ទាំងហៅជាសម្លេង/វីដេអូ ដែលការប្រើមុខងារបម្លែងទម្រង់សម្ងាត់ ZRTP ត្រូវបានបញ្ជាក់បន្ថែម*

កម្មវិធី **Jitsi** អាចឱ្យលោកអ្នកធ្វើការសន្ទនាជាសម្លេងនិងវីដេអូ ជាមួយមនុស្សច្រើនជាងម្នាក់ក្នុងពេលតែមួយបាន។ **សូមកត់សម្គាល់**ថា ជាមួយវិធីសាស្ត្រទំនាក់ទំនងនេះ យើងអាចនាំឱ្យចាប់ផ្តើមដំណើរការមុខងារបម្លែងទម្រង់សម្ងាត់ ZRTPរវាងអ្នកផ្តួចផ្តើមការហៅនិងភាគីផ្សេងទៀតបាន ប៉ុន្តែ មិនអាចធ្វើដូចនេះរវាងភាគីផ្សេងទៀតនិងភាគីផ្សេងទៀតបានទេ។


