

---

lang: km
community: guide
type: tools
legacy: True
child: True
os: windows
weight: 3
depth: 3
title: How to Scan for and Deal with Viruses Using avast!

---

បញ្ជីផ្នែកដែលមាននៅក្នុងទំព័រនេះ៖  

- [**៤.០ មុនពេលលោកអ្នកចាប់ផ្តើម**](#4.0)
- [**៤.១ មគ្គុទ្ទេសក៍ណែនាំសង្ខេប អំពីរបៀបដោះស្រាយបញ្ហាមេរោគ**](#4.1)
- [**៤.២ ទិដ្ឋភាពទូទៅ អំពីអន្តរផ្ទៃមុខប្រើប្រាស់មេរបស់កម្មវិធី avast!**](#4.2)
- [**៤.៣ របៀបស្គែនរកម៉ាលវែរ និងមេរោគ**](#4.3)
- [**៤.៤ របៀបធ្វើការស្គែនប្រព័ន្ធទាំងមូល**](#4.4)
- [**៤.៥ របៀបធ្វើការស្គែនថតឯកសារ**](#4.5)
- [**៤.៦ របៀបធ្វើការស្គែននៅពេលBootកុំព្យូទ័រ**](#4.6)
- [**៤.៧ របៀបដោះស្រាយបញ្ហាមេរោគ**](#4.7)
- [**៤.៨ របៀបប្រើថត Virus Chest**](#4.8)
- [**៤.៩ វិធីសាស្ត្រទំនើបដើម្បីកម្ចាត់មេរោគ**](#4.9)
- [**៤.១០ Smart Scan (ស្មាតស្គែន ឬ ការស្គែនឈ្លាសវៃ)**](#4.10)



<a name="4.0"></a>
### ៤.០ មុនពេលលោកអ្នកចាប់ផ្តើម ###

មានផ្នែកមូលដ្ឋានពីរ ចំពោះការដោះស្រាយបញ្ហាម៉ាលវែរ និងមេរោគផ្សេងទៀត នៅពេលប្រើកម្មវិធី**avast!**។ ផ្នែកមូលដ្ឋានទីមួយ គឺការស្គែនកុំព្យូទ័ររបស់លោកអ្នក ដើម្បីកំណត់អត្តសញ្ញាណការគំរាមកំហែង។ ផ្នែកមូលដ្ឋានទីពីរ គឺពាក់ព័ន្ធទៅនឹងការលុបចោល ឬផ្ទេរការគំរាមកំហែងទាំងនេះទៅថត*Virus Chest*របស់**avast!**។ ការលុបចោល និង/ឬការផ្ទេរម៉ាលវែរ និងមេរោគទៅ ថត*Virus Chest* អាចបង្ការពួកវាមិនឱ្យប៉ះពាល់ដល់កម្មវិធី ឬឯកសារផ្សេងទៀតដែលមានក្នុងកុំព្យូទ័របានយ៉ាងមានប្រសិទ្ធភាព។

វាអាចមើលទៅហាក់ដូចជាមិនធម្មតា ចំពោះការរក្សាទុកម៉ាលវែរ ឬមេរោគនៅក្នុងថត*Virus Chest*។ ប៉ុន្តែ ប្រសិនបើម៉ាលវែរ ឬមេរោគទាំងនោះបានភ្ជាប់ខ្លួនជាមួយព័ត៌មានសំខាន់ ឬរសើប លោកអ្នកអាចនឹងចង់ស្តារ ឬថតទុកឯកសារឬកម្មវិធី ដែលឆ្លងមេរោគនោះ តាមដែលអាចធ្វើទៅបាន។ ជាមួយគ្នានេះដែរ នៅក្នុងករណីដែលកម្រនឹងកើតមាន កម្មវិធី **avast!** អាចកំណត់អត្តសញ្ញាណខុសចំពោះឯកសារ ឬកម្មវិធីត្រឹមត្រូវថាជាម៉ាលវែរ ឬមេរោគ ដែលព្រឹត្តិការណ៍នេះត្រូវបានហៅថា'false positives'('វិជ្ជមានក្លែងក្លាយ') ហើយ ឯកសារ ឬកម្មវិធីទាំងនោះប្រហែលជាមានសារៈសំខាន់ចំពោះលោកអ្នក និងប្រតិបត្តិការកុំព្យូទ័ររបស់លោកអ្នក ដែលលោកអ្នកអាចនឹងចង់ពិនិត្យមើលដោយហ្មត់ចត់ ជួសជុល និងស្តារយកមកវិញ។

ថត*Virus Chest*របស់**avast!** គឺជា'តំបន់មរណៈ' ឬ'តំបន់ដាក់ឱ្យនៅដាច់តែឯង'មួយ ដែលជាកន្លែងដែលលោកអ្នកអាចពិនិត្យមើលមេរោគទាំងនោះ និងកំណត់អំពីសក្តានុពលគំរាមកំហែងរបស់ពួកវា ដោយការស្រាវជ្រាវអំពីពួកវានៅលើអ៊ីនធើរណែត ឬបញ្ជូនពួកវាទៅកាន់មន្ទីរពិសោធន៍មេរោគ - ជាជម្រើសមួយ ដែលមាននៅក្នុងកម្មវិធី **avast!** នៅពេលលោកអ្នកចុចម៉ោសខាងស្តាំ លើឈ្មោះមេរោគដែលមានរាយនៅក្នុងថត*Virus Chest*។ ការចុចរហ័សពីរដងលើមេរោគមួយនៅក្នុងថត *Virus Chest* នឹង*មិន*បើក ឬដំណើរការម៉ាលវែរ ឬមេរោគនោះទេ ព្រោះថត*Virus Chest*រក្សាមេរោគនោះ ឱ្យនៅដាច់ពីប្រព័ន្ធកុំព្យូទ័ររបស់លោកអ្នក។

**ដំបូន្មាន**៖ ផ្សេងពីនេះ លោកអ្នកអាចផ្ទេរព័ត៌មានសំខាន់ ឬរសើបទៅក្នុងថត *Virus Chest* របស់ **avast!** ដើម្បីរក្សា    សុវត្ថិភាពក្នុងអំឡុងពេលវាយប្រហាររបស់មេរោគ។

<a name="4.1"></a>
### ៤.១ មគ្គុទ្ទេសក៍ណែនាំសង្ខេបអំពីរបៀបដោះស្រាយបញ្ហាមេរោគ ###

មានការប្រុងប្រយ័ត្នជាមុនមួយចំនួន ដែលលោកអ្នកអាចអនុវត្ត ដើម្បីកម្រិតព្រំដែនការគំរាមកំហែងអាក្រក់ចំពោះប្រព័ន្ធកុំព្យូទ័ររបស់លោកអ្នក ឧទា. ដោយការប្រើកម្មវិធីប្រឆាំងមេរោគ ឬស្ប៉ាយវែរថ្មីចុងក្រោយ (ដូចជា **avast!** និង **Spybot** ជាដើម) ការជៀសវាងបើកគេហទំព័រ ឬឯកសារគួរឱ្យសង្ស័យ ឬមានបញ្ហាដែលត្រូវបានផ្ញើទៅឱ្យលោកអ្នក ឬការអនុវត្តការប្រុងប្រយ័ត្នខ្ពស់បំផុត នៅពេលភ្ជាប់ឧបករណ៍ផ្ទុកទិន្នន័យចល័តទៅកុំព្យូទ័ររបស់លោកអ្នក។ សូមអានបន្ថែមអំពីជំហានអនុវត្តទាំងនោះនៅក្នុងផ្នែក [ការបង្ការការឆ្លងមេរោគ](/km/chapter_1_1) របស់ជំពូក [ជំពូក ១ ៖ របៀបការពារកុំព្យូទ័ររបស់លោកអ្នកពីម៉ាលវែរ និងក្រុមហេកឃ័រ](/km/chapter-1)។ ប៉ុន្តែ ទោះបីមានការប្រុងប្រយ័ត្នជាមុនក៏ដោយ  ពេលខ្លះលោកអ្នកឃើញថាកុំព្យូទ័ររបស់លោកអ្នកត្រូវបានឆ្លងមេរោគ។ ចំណុចខាងក្រោមនេះត្រូវបានផ្តល់សម្រាប់ពិចារណា នៅពេលធ្វើការដោះស្រាយបញ្ហាវាយប្រហាររបស់មេរោគ៖

- ផ្តាច់កុំព្យូទ័ររបស់លោកអ្នកពីអ៊ីនធើរណែត ឬបណ្តាញកុំព្យូទ័រមូលដ្ឋាន(Local Network)ជាលក្ខណៈរូបវន្ត។ ប្រសិនបើលោកអ្នកមានភ្ជាប់សេវាឥតខ្សែ ត្រូវផ្តាច់កុំព្យូទ័ររបស់លោកអ្នកពីបណ្តាញឥតខ្សែនោះ។ ប្រសិនបើអាច ត្រូវបិទនិង/ឬដោះចេញកាតប្រើឥតខ្សែរបស់លោកអ្នក។ លោកអ្នកគួរផ្តាច់សេវាអ៊ីនធើរណែតពីគ្រប់កុំព្យូទ័រទាំងអស់ ដែលកំពុងប្រើបណ្តាញកុំព្យូទ័រមូលដ្ឋាន(Local Network)រួមគ្នាជាមួយកុំព្យូទ័ររបស់លោកអ្នក។

- កំណត់កាលវិភាគធ្វើការស្គែននៅពេលBootកុំព្យូទ័រ(Boot-time Scan) សម្រាប់គ្រប់កុំព្យូទ័រទាំងអស់ ដែលមាននៅក្នុងបណ្តាញកុំព្យូទ័រមូលដ្ឋាន(Local Network)។ ត្រូវកត់ត្រាទុកឈ្មោះរបស់គ្រប់មេរោគទាំងអស់ ដែលលោកអ្នករកឃើញ ដើម្បីឱ្យលោកអ្នកអាចស្រាវជ្រាវស្វែងរកពួកវា ហើយបន្ទាប់មកលុបពួកវាចោល ឬផ្ទេរពួកវាដាក់ទៅក្នុងថត*Virus Chest*របស់**avast!**។ ដើម្បីដឹងអំពីរបៀបស្គែននៅពេលBootកុំព្យូទ័រ(Boot-time Scan) សូមមើលផ្នែក [**៤.៦ របៀបធ្វើការស្គែននៅពេលBootកុំព្យូទ័រ (Boot-time Scan)**](#4.6).

- ទោះបីមេរោគមួយត្រូវបានលុបចោល ឬជួសជុលក៏ដោយ ត្រូវអនុវត្តឡើងវិញនូវជំហានមុននេះ ហើយដំណើរការការស្គែននៅពេលBootកុំព្យូទ័រ (Boot-time Scan) នៅក្នុង*គ្រប់*កុំព្យូទ័រទាំងអស់ រហូតទាល់តែកម្មវិធី **avast!** លែងបង្ហាញសារព្រមាន។    អាស្រ័យទៅលើភាពខ្លាំងនៃការវាយប្រហាររបស់ម៉ាលវែរ ឬមេរោគ លោកអ្នកប្រាកដថាត្រូវធ្វើការស្គែននពេលBootកុំព្យូទ័រ (Boot-time Scan)ច្រើនជាងម្តងឡើយ។ 

សម្រាប់ព័ត៌មានបន្ថែមអំពីការដោះស្រាយបញ្ហាម៉ាលវែរ ឬមេរោគ សូមមើលផ្នែក [**៤.៩ វិធីសាស្ត្រទំនើបដើម្បីកម្ចាត់មេរោគ**](#4.9).

<a name="4.2"></a>
### ទិដ្ឋភាពទូទៅអំពីអន្តរផ្ទៃមុខប្រើប្រាស់មេរបស់កម្មវិធី avast! ###

អន្តរផ្ទៃមុខប្រើប្រាស់មេរបស់កម្មវិធី avast! បង្ហាញស្លាកផ្ទាំងជាច្រើននៅខាងឆ្វេងនៃផ្ទាំងមេនោះ ដែលរួមមាន៖ ស្លាកផ្ទាំង *Overview*, *Scan*, *Tools* និង *Settings*។ ស្លាកផ្ទាំង *Scan*, *Tools* និង *Settings* ទាំងអស់សុទ្ធតែមានម៉ឺនុយមួយនៃចំណុចដែលពិភាក្សាខាងក្រោមនេះ។

ដើម្បីបើកអន្តរផ្ទៃមុខប្រើប្រាស់មេ ត្រូវ**ចុច**លើ ![](/sbox/screen/avast-en-1/22.png) នៅលើថាសប្រព័ន្ធ(System Tray) (ជាទូទៅស្ថិតនៅជ្រុងខាងក្រោមខាងស្តាំ នៃអេក្រង់កុំព្យូទ័ររបស់លោកអ្នក)

![](/sbox/screen/avast-en-1/56.png)

*រូបភាព ១ ៖ អន្តរផ្ទៃមុខប្រើប្រាស់មេ* 

បញ្ជីចំណុចខាងក្រោមនេះ បរិយាយសង្ខេបអំពីមុខងាររបស់ស្លាកផ្ទាំង និងម៉ឺនុយរងសំខាន់ៗ៖

**Overview**៖ ទំព័រអន្តរផ្ទៃមុខអ្នកប្រើប្រាស់មេ ដែលបង្ហាញស្ថានភាពដំណើរការរបស់កម្មវិធី **avast!**។

**Scan**៖ ស្លាកផ្ទាំងនេះ អាចប្រើដើម្បីបើកជម្រើសស្គែនផ្សេងៗ ដែលរួមមាន៖

- *Smart scan* (*ស្មាតស្គែន ឬ ការស្គែនឈ្លាសវៃ*)  អាចធ្វើការស្គែនដែលមានខាងក្រោមនេះម្តងមួយៗ;
- *Scan for viruses*(*ស្គែនរកមេរោគ*) ដូចជា៖ *Quick Scan*(*ស្គែនរហ័ស*), *Full System Scan*(*ស្គែនប្រព័ន្ធទាំងមូល*), *Removable Media Scan*(*ស្គែនឧបករណ៍ផ្ទុកទិន្នន័យចល័ត*), *Select Folder to Scan*(*ស្គែនថតឯកសារ*) និង *Boot-time Scan*(*ស្គែននៅពេល Boot កុំព្យូទ័រ*) - ដែលមានបរិយាយលម្អិតនៅខាងក្រោម;
- *Scan for outdated software* (*ស្គែនរកកម្មវិធីដែលហួសសម័យ*);
- *Scan for network threats*(*ស្គែនរកការគំរាមកំហែងចំពោះបណ្តាញកុំព្យូទ័រ*) អាចពិនិត្យមើលការកំណត់មុខងារសុវត្ថិភាព Home Router របស់លោកអ្នក ហើយប្រាប់អំពីការកំណត់មុខងារ ដែលអាចនឹងត្រូវការធ្វើបច្ចុប្បន្នភាព;
- *Scan for performance issues*(*ស្គែនរកបញ្ហាប្រតិបត្តិការ*) - មានទាំងស្រុងតែនៅក្នុងសំណៅបង់ថ្លៃរបស់ avast! តែប៉ុណ្ណោះ;

**Tools**៖ ស្លាកផ្ទាំងនេះ មានម៉ឺនុយរងមុខងារបន្ថែមមួយ ដែលរួមមាន *Software Update*(*ធ្វើបច្ចុប្បន្នភាពកម្មវិធី*), *Browser Cleanup*(*សម្អាតកម្មវិធីបើកអ៊ីនធើរណែត*) និង *ថាសសង្គ្រោះ* ដែលមានបរិយាយនៅក្នុងផ្នែក [**៣.២ មុខងារធ្វើបច្ចុប្បន្នភាពកម្មវិធី avast!**](/km/howtouseavast#3.2)

**Settings**៖ ស្លាកផ្ទាំងនេះ មានម៉ឺនុយមួយ ដែលរួមមាន *General*(*ទូទៅ*), *Active Protection*(*ការការពារសកម្ម*), *Antivirus*(*ប្រឆាំងមេរោគ*) និង *Update*(*ធ្វើបច្ចុប្បន្នភាព*) ដែលត្រូវបានបរិយាយនៅខាងក្រោមនេះ៖ 

- ម៉ឺនុយ**General**(**ទូទៅ**) មានរួមបញ្ចូលផ្នែកមួយស្តីពី 'Maintenance' ('ការថែទាំ') ដែលក្នុងនោះលោកអ្នកអាចកំណត់ទំហំនិងប្រវត្តិរបស់*កំណត់ត្រា* និងថត*Virus Chest*។

- ម៉ឺនុយ**Active Protection**(**ការការពារសកម្ម**) អនុញ្ញាតឱ្យលោកអ្នកអាចកំណត់មុខងារសម្រាប់ការស្គែន*ប្រព័ន្ធឯកសារ*, *អ៊ីមែល* និង *អ៊ីនធើរណែត*។ **កំណត់សម្គាល់**៖ លោកអ្នកគួរតែរក្សាទុកការកំណត់មុខងារ ដែលមានស្រាប់ លើកលែងតែលោកអ្នកយល់អំពីផលប៉ះពាល់របស់មុខងារជាក់លាក់ ដែលត្រូវបានកំណត់នោះ។

- ម៉ឺនុយ**Antivirus**(**ប្រឆាំងមេរោគ**) អនុញ្ញាតឱ្យលោកអ្នកអាចកំណត់មុខងាររួម សម្រាប់ដំណើរការការស្គែន រួមទាំង *Exclusions*(*ដកចេញ*) និង *Alerts*(*ប្រាប់ឱ្យដឹងមុន*)

- ម៉ឺនុយ**Update**(**ធ្វើបច្ចុប្បន្នភាព**) បង្ហាញ*កម្មវិធី*និង*ការកំណត់មេរោគ*ដែលមានស្រាប់ ហើយអនុញ្ញាតឱ្យធ្វើបច្ចុប្បន្នភាពដោយមិនស្វ័យប្រវត្តចំពោះ*កម្មវិធី* និង*ការកំណត់មេរោគ* ដូចដែលបានបរិយាយនៅក្នុងផ្នែក [**៣.១ របៀបធ្វើបច្ចុប្បន្នភាពកម្មវិធី avast! ដោយមិនស្វ័យប្រវត្ត**](/km/howtouseavast#3.1)

<a name="4.3"></a>
### ៤.៣ របៀបស្គែនរកម៉ាលវែរនិងមេរោគ ###

នៅក្នុងផ្នែកនេះ លោកអ្នកនឹងយល់ដឹងអំពីជម្រើសស្គែនដែលមាន និងរបៀបប្រើប្រាស់ពួកវា។ លោកអ្នកនឹងយល់ដឹងផងដែរ អំពីរបៀបធ្វើការស្គែនប្រព័ន្ធទាំងមូល និងរបៀបស្គែនថតឯកសារ ព្រមទាំងការស្គែននៅពេលBootកុំព្យូទ័រ។

ផ្ទាំង *Scan* បង្ហាញជម្រើសស្គែនចំនួនប្រាំ ដែលមាននៅក្នុង **avast!**។ ដើម្បីមើលឃើញជម្រើសទាំងនេះ៖

**ជំហានទី ១**. **ចុច**លើ ![](/sbox/screen/avast-en-1/57.png) 

**ជំហានទី ២**. **ចុច**លើ ![](/sbox/screen/avast-en-1/95.png) ដើម្បីបើកផ្ទាំងខាងក្រោមនេះ៖

![](/sbox/screen/avast-en-1/96.png)

*រូបភាព ២ ៖ ស្លាកផ្ទាំង Scan ដែលបង្ហាញជម្រើស Quick Scan (ស្គែនរហ័ស) ដែលផ្តល់ជាស្វ័យប្រវត្តដោយកម្មវិធី*

ការបរិយាយសង្ខេបខាងក្រោមនេះ នឹងជួយលោកអ្នកជ្រើសរើសជម្រើសស្គែនដែលសមស្រប៖

**Quick scan**(**ស្គែនរហ័ស**)៖ ជម្រើសនេះ ត្រូវបានណែនាំឱ្យប្រើ សម្រាប់អ្នកប្រើប្រាស់ ដែលមានពេលវេលាមានកំណត់ក្នុងការស្គែនរកការគំរាមកំហែង ដែលមានសក្តានុពលឬគួរឱ្យសង្ស័យ។

**Full system scan**(**ស្គែនប្រព័ន្ធទាំងមូល**)៖ ជម្រើសនេះ ត្រូវបានណែនាំឱ្យប្រើ សម្រាប់អ្នកប្រើប្រាស់ដែលមានពេលវេលាគ្រប់គ្រាន់ ដើម្បីរៀបចំកាលវិភាគស្គែនលម្អិតប្រព័ន្ធកុំព្យូទ័ររបស់ខ្លួន។ វាត្រូវបានណែនាំឱ្យប្រើផងដែរ ប្រសិនបើលោកអ្នកកំពុងប្រើកម្មវិធីប្រឆាំងមេរោគជាលើកដំបូង នៅក្នុងកុំព្យូទ័ររបស់លោកអ្នក។ រយៈពេលនៃការស្គែននេះ គឺអាស្រ័យទៅតាមចំនួនឯកសារ ថតឯកសារ និងថាសរឹងដែលមាននៅក្នុងកុំព្យូទ័រ និងល្បឿនកុំព្យូទ័ររបស់លោកអ្នក ។ សូមមើលផ្នែក [**៤.៤ របៀបធ្វើការស្គែនប្រព័ន្ធទាំងមូល**](#4.4).

**Removable media scan**(**ស្គែនឧបករណ៍ផ្ទុកទិន្នន័យចល័ត**)៖ ជម្រើសនេះ ត្រូវបានណែនាំឱ្យប្រើ សម្រាប់ស្គែនថាសរឹងខាងក្រៅ USB និងឧបករណ៍ផ្ទុកទិន្នន័យផ្សេងទៀត ជាពិសេស ឧបករណ៍ផ្ទុកទិន្នន័យ ដែលមិនមែនជារបស់លោកអ្នក។ វានឹងស្គែនឧបករណ៍ផ្ទុកទិន្នន័យ ដើម្បីរកកម្មវិធីអាក្រក់ ដែលនឹងមានដំណើរការជាស្វ័យប្រវត្ត នៅពេលត្រូវបានភ្ជាប់ជាមួយកុំព្យូទ័រ។

**Select folder to scan**(**ជ្រើសយកថតឯកសារដើម្បីស្គែន**)៖ ជម្រើសនេះ ត្រូវបានណែនាំឱ្យប្រើ សម្រាប់ស្គែនថតឯកសារជាក់លាក់មួយ ឬថតឯកសារច្រើន ជាពិសេសប្រសិនបើលោកអ្នកស្គាល់ ឬសង្ស័យថា ឯកសារ ឬថតឯកសារជាក់លាក់ណាមួយអាចមានឆ្លងមេរោគ។ សូមមើលផ្នែក [**៤.៥ របៀបធ្វើការស្គែនថតឯកសារ**](#4.5).

**Boot-time scan**(**ស្គែននៅពេលBootកុំព្យូទ័រ**)៖ អនុញ្ញាតឱ្យលោកអ្នក ធ្វើការស្គែនទាំងមូលមួយចំពោះថាសរឹងរបស់លោកអ្នក មុនពេលប្រព័ន្ធប្រតិបត្តិការ**Microsoft Windows** ចាប់ផ្តើមដំណើរការពេញលេញ។ ជម្រើសនេះ ត្រូវបានណែនាំឱ្យប្រើ សម្រាប់ការស្គែនពេញលេញ និងហ្មត់ចត់មួយចំពោះប្រព័ន្ធកុំព្យូទ័ររបស់លោកអ្នក ហើយអាចនឹងត្រូវការពេលវេលាខ្លះ។ សូមមើលផ្នែក [**៤.៦ របៀបធ្វើការស្គែននៅពេលBootកុំព្យូទ័រ**](#4.6).

**ដំបូន្មាន**៖ **ការចុច**លើ ![](/sbox/screen/avast-en-1/59.png) អនុញ្ញាតឱ្យលោកអ្នកអាចមើលឃើញ និងចម្រាញ់ភាពលម្អិតនៃការស្គែននោះ ឧទា. កន្លែងដែលកំពុងត្រូវបានស្គែនជាដើម។

<a name="4.4"></a>
### ៤.៤ របៀបស្គែនប្រព័ន្ធទាំងមូល ###

**ជំហានទី ១**. **ជ្រើសយក** ជម្រើស*Full System scan*(*ស្គែនប្រព័ន្ធទាំងមូល*) នៅក្នុងម៉ឺនុយ (សូមមើលរូបភាព ២ ខាងលើ)។

**ជំហានទី ២**. **ចុច**លើ ![](/sbox/screen/avast-en-1/60.png) ដើម្បីបើកផ្ទាំងដូចខាងក្រោមនេះ៖

![](/sbox/screen/avast-en-1/61.png)

*រូបភាព ៣ ៖ ផ្ទាំង Scan ដែលបង្ហាញពីការស្គែនប្រព័ន្ធទាំងមូលកំពុងដំណើរការ…* 

បន្ទាប់ពីស្គែនប្រព័ន្ធទាំងមូលបានចប់សព្វគ្រប់ហើយ  ប្រសិនបើការគំរាមកំហែងចំពោះកុំព្យូទ័ររបស់លោកអ្នក ត្រូវបានរកឃើញ នោះផ្ទាំង*Full system scan*(*ស្គែនប្រព័ន្ធទាំងមូល*) អាចលេចមកដូចផ្ទាំងខាងក្រោមនេះ៖

![](/sbox/screen/avast-en-1/62.png)

*រូបភាព ៤ ៖ ការស្គែនចប់សព្វគ្រប់ ដែលបង្ហាញឯកសារឆ្លងមេរោគដែលបានរកឃើញ*

ប្រសិនបើការស្គែនប្រព័ន្ធទាំងមូលបានបង្ហាញការគំរាមកំហែងណាមួយ  ត្រូវ**ចុច**លើប៊ូតុង ![](/sbox/screen/avast-en-1/69.png) ដើម្បីបើកមើលទំព័រលទ្ធផល។ សូមមើលផ្នែក [**៤.៧ របៀបដោះស្រាយបញ្ហាមេរោគ**](#4.7) សម្រាប់ជំហានអនុវត្តន៍បន្ថែម។

<a name="4.5"></a>
### ៤.៥ របៀបស្គែនថតឯកសារ ###

**ជំហានទី ១**. **ជ្រើសយក**ជម្រើស*Select folder to scan (ជ្រើសយកថតឯកសារដើម្បីស្គែន)* នៅក្នុងម៉ឺនុយ (សូមមើលរូបភាព ២ ខាងលើ)។

**ជំហានទី ២**. **ចុច**លើ ![](/sbox/screen/avast-en-1/60.png) ដើម្បីបើកផ្ទាំងខាងក្រោមនេះ៖

![](/sbox/screen/avast-en-1/63.png)

*រូបភាព ៥ ៖ ផ្ទាំង Select the areas (ជ្រើសរើសទីកន្លែង)*

ផ្ទាំង*Select the areas*(* ជ្រើសរើសទីកន្លែង*) អនុញ្ញាតឱ្យលោកអ្នក អាចកំណត់ថតឯកសារដែលលោកអ្នកចង់ស្គែន។ លោកអ្នកអាចជ្រើសយកថតឯកសារច្រើនជាងមួយ ដើម្បីធ្វើការស្គែន។ ប្រសិនបើលោកអ្នកគូសជ្រើសយកប្រអប់ ដែលនៅក្បែរថត  ឯកសារនីមួយៗ  អាសយដ្ឋានរបស់ថតឯកសារនោះ ត្រូវបានបង្ហាញនៅក្នុងប្រអប់*Selected paths:* (*អាសយដ្ឋានដែលបានជ្រើសយក*)។

**ជំហានទី ៣**. **ចុច**លើ ![](/sbox/screen/avast-en-1/64.png) ដើម្បីចាប់ផ្តើមស្គែនថតឯកសាររបស់លោកអ្នក និងបើកផ្ទាំងខាងក្រោមនេះ៖

![](/sbox/screen/avast-en-1/65.png)

*រូបភាព ៦ ៖ The Folder scan in progress (ការស្គែនថតឯកសារកំពុងដំណើរការទៅមុខ)* 

**ដំបូន្មាន**៖ **avast!** អនុញ្ញាតឱ្យលោកអ្នក អាចស្គែនថតឯកសារនីមួយៗបាន ទោះបីជាលេចចេញម៉ឺនុយPop-up នៅរៀងរាល់ពេលលោកអ្នកចុចកូម៉ោសខាងស្តាំលើថតឯកសារមួយក៏ដោយ។ **ជ្រើសយក** *![](/sbox/screen/avast-en-1/66.png) Scan...* ដែលលេចមកនៅក្បែរឈ្មោះរបស់ថតឯកសារដែលលោកអ្នកចង់ស្គែនរកមេរោគ។

ប្រសិនបើការស្គែនថតឯកសារនេះ បានបង្ហាញការគំរាមកំហែងណាមួយ ត្រូវ**ចុច**លើប៊ូតុង ![](/sbox/screen/avast-en-1/69.png) ដើម្បីបើកមើលទំព័រលទ្ធផល។ សូមមើលផ្នែក [**៤.៧ របៀបដោះស្រាយបញ្ហាមេរោគ**](#4.7) សម្រាប់ជំហានអនុវត្តន៍បន្ថែម។

<a name="4.6"></a>
### ៤.៦ របៀបស្គែននៅពេលប៉ូត (Boot) កុំព្យូទ័រ ###

ការស្គែននៅពេលBootកុំព្យូទ័រ (Boot-time Scan)របស់កម្មវិធី **avast!** អនុញ្ញាតឱ្យលោកអ្នក អាចអនុវត្តការស្គែនថាសរឹងទាំងមូល មុនពេលប្រព័ន្ធប្រតិបត្តិការ **Microsoft Windows** ចាប់ផ្តើមដំណើរការពេញលេញ។ នៅខណៈពេលដែលការស្គែននៅពេលBootកុំព្យូទ័រត្រូវបានអនុវត្ត  គ្រប់(ភាគច្រើននៃ)កម្មវិធីម៉ាលវែរ និងមេរោគមិនទាន់មានសកម្មភាពនៅឡើយ ពោលគឺ ពួកវាមិនទាន់មានឱកាសដើម្បីដំណើរការខ្លួនឯង ឬធ្វើអន្តរកម្មជាមួយដំណើរការផ្សេងទៀតរបស់ប្រព័ន្ធឡើយ។ ដោយហេតុនេះហើយ យើងអាចមានភាពងាយស្រួលជាង ក្នុងការរកឃើញនិងកម្ចាត់ពួកវា។ ការស្គែននៅពេលBootកុំព្យូទ័រ(Boot-time Scan) ក៏ចូលដល់ថាសទិន្នន័យដោយផ្ទាល់ផងដែរ ដោយគេចវាងពីDrivers សម្រាប់ប្រព័ន្ធឯកសាររបស់**Windows** ដែលអាចមានឆ្លងមេរោគ។ ចំណុចនេះ កាន់តែជួយឱ្យរកឃើញមេរោគ និង'rootkits'(ឈ្មោះទម្រង់ម៉ាលវែរដែលអាក្រក់ខ្លាំង)បានច្រើនថែមទៀត។

យើងខ្ញុំសូម**ណែនាំយ៉ាងមុតមាំ** ឱ្យលោកអ្នកដំណើរការការស្គែននៅពេលBootកុំព្យូទ័រ  ទោះបីលោកអ្នកមានតែការមន្ទិលពីចម្ងាយ ដែលប្រព័ន្ធកុំព្យូទ័ររបស់លោកអ្នក អាចត្រូវបានធ្វើឱ្យខូចខាត ឬឆ្លងមេរោគប៉ុណ្ណោះក៏ដោយ។ ជម្រើស **Boot-time Scan** (**ស្គែននៅពេលBootកុំព្យូទ័រ **) និង **Rescue Disk**(**ថាសសង្គ្រោះ**) (ដែលបរិយាយនៅក្នុងផ្នែក [៣.២.៣ ថាស សង្គ្រោះ](/km/howtouseavast#3.3.3)) គឺជាវិធីសាស្ត្រស្គែនប្រព័ន្ធកុំព្យូទ័រមានលក្ខណៈពេញលេញ និងល្អិតល្អន់បំផុត ដែលផ្តល់ដោយ  កម្មវិធី avast!។ ការស្គែននៅពេលBootកុំព្យូទ័រ អាចត្រូវការពេលវេលាខ្លះ អាស្រ័យទៅតាមល្បឿនកុំព្យូទ័ររបស់លោកអ្នក និងចំនួនទិន្នន័យ និងថាសរឹងដែលលោកអ្នកមាន។

ដើម្បីស្គែនប្រព័ន្ធរបស់លោកអ្នកនៅពេលBootកុំព្យូទ័រ ត្រូវអនុវត្តជំហានខាងក្រោមនេះ៖

**ជំហានទី ១**. **ចុច**លើ ![](/sbox/screen/avast-en-1/57.png) ដើម្បីបើកផ្ទាំង *Scan*។

**ជំហានទី ២**. **ជ្រើសយក**ជម្រើស ![](/sbox/screen/avast-en-1/67.png) ពីម៉ឺនុយទឹកធ្លាក់(drop down menu)   

**ជំហានទី ៣**. **ចុច**លើ ![](/sbox/screen/avast-en-1/60.png) ដើម្បីរៀបចំកាលវិភាគស្គែន នៅពេលBootកុំព្យូទ័រ(Boot-time Scan) នៅពេលលោកអ្នកចាប់ផ្តើមដំណើរការកុំព្យូទ័រឡើងវិញនៅពេលក្រោយ។

**ជំហានទី ៤**. **ចាប់ផ្តើមដំណើរការកុំព្យូទ័ររបស់លោកអ្នកឡើងវិញ** ដើម្បីចាប់ផ្តើមការស្គែន។

**កំណត់សម្គាល់**. ដំណើរការស្គែននៅពេលBootកុំព្យូទ័រ ចាប់ផ្តើមនៅមុនពេលដែលប្រព័ន្ធប្រតិបត្តិការ និងអន្តរផ្ទៃមុខមានដំណើរការពេញលេញ ដែលដោយហេតុនេះហើយ ភាពរីកចម្រើននៃការស្គែនត្រូវបានបង្ហាញជាអក្សរនៅលើអេក្រង់របស់លោកអ្នក ដូចខាងក្រោមនេះ៖

![](/sbox/screen/avast-en-1/68.png)

*រូបភាព ៧ ៖ ដំណើរការស្គែននៅពេលBootកុំព្យូទ័រ(Boot-time Scan) របស់កម្មវិធី avast!*

កម្មវិធី **avast!** នឹងប្រាប់លោកអ្នកភ្លាមៗ ប្រសិនបើមេរោគត្រូវបានរកឃើញ។ លោកអ្នកអាចជ្រើសយកចំណាត់ការ ដែលអាចមាន ដោយចុចលើប៊ូតុងលេខសមស្របណាមួយ នៅលើក្តារវាយអក្សររបស់លោកអ្នក។ យើងខ្ញុំណែនាំឱ្យលោកអ្នក **ជ្រើសយកប៊ូតុងលេខ 2** *Fix all automatically*(*ជួសជុលទាំងអស់ដោយស្វ័យប្រវត្ត*) ដើម្បីឱ្យ avast! ដោះស្រាយបញ្ហាមេរោគទាំងអស់ដោយស្វ័យប្រវត្ត។

សូមកត់សម្គាល់ថា ការផ្ទេរឯកសារឆ្លងមេរោគទៅកាន់ថតVirus Chest ឬការលុបចោលឯកសារឆ្លងមេរោគ អាចធ្វើឱ្យព័ត៌មាន ឬមុខងារមួយចំនួនរបស់ប្រព័ន្ធកុំព្យូទ័រលោកអ្នក មិនអាចចូលប្រើបាន។ ក្នុងស្ថានភាពធ្ងន់ធ្ងរបំផុត ពេលមេរោគបានឆ្លងទៅឯកសារណាមួយដែលសំខាន់បំផុតចំពោះដំណើរការរបស់ប្រព័ន្ធប្រតិបត្តិការ ការផ្ទេរឯកសារនេះទៅដាក់ក្នុងថតVirus Chest ឬការលុបចោលឯកសារនេះ អាចធ្វើឱ្យកុំព្យូទ័ររបស់លោកអ្នកមិនអាចចាប់ផ្តើមដំណើរការប្រព័ន្ធប្រតិបត្តិការម្តងទៀតបានដោយជោគជ័យឡើយ។

<a name="4.7"></a>
### ៤.៧ របៀបដោះស្រាយបញ្ហាមេរោគ ###

ផ្នែក ៤.៥ និង ៤.៦ ខាងលើ បានបង្ហាញអំពីរបៀបអនុវត្តន៍ដោយមិនស្វ័យប្រវត្ត ដើម្បីធ្វើឱ្យកម្មវិធី avast! ស្គែនរកមេរោគ។ ពេលមេរោគត្រូវបានរកឃើញនៅក្នុងរបៀបស្គែនណាមួយក្នុងចំណោមរបៀបស្គែនទាំងពីរខាងលើនេះ កម្មវិធី avast! នឹងប្រាប់លោកអ្នកអំពីការរកឃើញមេរោគនោះ ដូចដែលបង្ហាញនៅក្នុង*រូបភាព ៨*។ ដើម្បីចាប់ផ្តើមដោះស្រាយបញ្ហាម៉ាលវែរ ឬមេរោគដែលរកឃើញក្នុងអំឡុងពេលស្គែន លោកអ្នកត្រូវអនុវត្តជំហានខាងក្រោមនេះ៖

![](/sbox/screen/avast-en-1/100.png)

*រូបភាព ៨ ៖ Scan completed - threat detected (ការស្គែនត្រូវបានបញ្ចប់ - ការគំរាមកំហែងត្រូវបានរកឃើញ)*


**ជំហានទី ១**. **ចុច**លើ ![](/sbox/screen/avast-en-1/69.png) ដើម្បីបើកផ្ទាំងខាងក្រោមនេះ៖

![](/sbox/screen/avast-en-1/70.png)

*រូបភាព ៩ ៖ ផ្ទាំង SCAN RESULTS (លទ្ធផលស្គែន) ដែលបង្ហាញការព្រមានប្រាប់ថា THREAT DETECTED! (ការគំរាមកំហែងត្រូវបានរកឃើញ!)*

**ជំហានទី ២**. ដើម្បីបង្ហាញបញ្ជី(drop-down list) នៃចំណាត់ការដែលអាចមានដើម្បីអនុវត្ត ត្រូវ**ចុច**លើសញ្ញាព្រួញដែលនៅក្រោម *Actions*(*ចំណាត់ការ*) ដូចខាងក្រោមនេះ៖


![](/sbox/screen/avast-en-1/72.png)

*រូបភាព ១០ ៖ Actions - Move to chest (ចំណាត់ការ - ផ្ទេរទៅថតChest)* 


**កំណត់សម្គាល់**៖ នៅក្នុងការអនុវត្តន៍នេះ យើងយកចិត្តទុកដាក់ជាមួយការផ្ទេរឯកសារឆ្លងមេរោគទៅ*Quarantine (Virus Chest)*។ ប៉ុន្តែ បញ្ជីទំលាក់(drop-down list)មានបង្ហាញនូវជម្រើសបីផ្សេងទៀត ដែលត្រូវបានបរិយាយនៅខាងក្រោមនេះ៖

**Repair**(**ជួសជុល**)៖ ចំណាត់ការនេះ នឹងព្យាយាមជួសជុលឯកសារដែលឆ្លងមេរោគ។

**Delete**(**លុបចោល**)៖ ចំណាត់ការនេះ នឹងលុបចោលឯកសារដែលឆ្លងមេរោគជាអចិន្ត្រៃយ៍។

**Do nothing**(**មិនធ្វើអ្វីទាំងអស់**)៖ ចំណាត់ការនេះ មានន័យថា មិនធ្វើអ្វីទាំងអស់ ហើយលោកអ្នក*ដាច់ខាតមិនគួរ*ប្រើជម្រើសនេះនៅក្នុងការដោះស្រាយបញ្ហាគំរាមកំហែង របស់ម៉ាលវែរ ឬមេរោគដែលមានសក្តានុពលឡើយ។ 

**ជំហានទី ៣**. **ជ្រើសយក**មុខជម្រើស*Move to Chest* (*ផ្ទេរទៅថតChest*) ហើយបន្ទាប់មក **ចុច**លើ ![](/sbox/screen/avast-en-1/71.png) 


![](/sbox/screen/avast-en-1/73.png)

*រូបភាព ១១ ៖ ការគំរាមកំហែង ដែលបានរកឃើញ ត្រូវបានផ្ទេរទៅក្នុង Quarantine(Virus Chest)*

កម្មវិធី **avast!** ធ្វើការពិនិត្យតាមដានកុំព្យូទ័រជាប្រចាំផងដែរនៅក្នុងផ្ទៃខាងក្រោយដើម្បីរកមេរោគនិងម៉ាលវែរ នៅពេលលោកអ្នកកំពុងបន្តធ្វើការងារ។

នៅពេលកម្មវិធី *avast!* រកឃើញម៉ាលវែរ ឬឯកសារគួរឱ្យសង្ស័យណាមួយ វានឹងបង្ហាញសារមួយប្រាប់លោកអ្នក ដែលស្រដៀងនឹងផ្ទាំងដូចខាងក្រោមនេះ។ 

![](/sbox/screen/avast-en-1/81.png)

*រូបភាព ១២ ៖ The Virus found (មេរោគត្រូវបានរកឃើញ)*

ចំណាត់ការដែលផ្តល់ជាស្វ័យប្រវត្តដោយកម្មវិធី នឹងផ្ទេរឯកសារនោះទៅ*Quarantine(Virus Chest)*។ ផ្នែកបន្ទាប់នេះ នឹងបរិយាយអំពីរបៀបដោះស្រាយបញ្ហាម៉ាលវែរ ឬមេរោគដែលត្រូវបានរកឃើញក្នុងអំឡុងពេលស្គែន ដែលត្រូវបានផ្ទេរទៅក្នុង*Quarantine(Virus Chest)*។

<a name="4.8"></a>
### របៀបប្រើថត Virus Chest ###

ក្នុងអំឡុងពេលដំណើរការបញ្ចូលកម្មវិធី**avast!**  ថត*Virus Chest*របស់កម្មវិធី**avast!** ត្រូវបានបង្កើតនៅក្នុងថាសរឹងរបស់លោកអ្នក។ ថត*Virus Chest* គឺជាថតឯកសារពិសេសមួយ ដែលត្រូវបានដាក់ឱ្យនៅដាច់ពីប្រព័ន្ធកុំព្យូទ័រ និងត្រូវបានប្រើដើម្បីរក្សាទុកម៉ាលវែរ និងមេរោគដែលត្រូវបានរកឃើញក្នុងអំឡុងពេលស្គែន និងឯកសារឬថតឯកសារ ដែលបានឆ្លងមេរោគ ឬត្រូវបានគំរាមកំហែង។

លោកអ្នកអាចចូលទៅក្នុងថត*Virus Chest* និងសម្រេចអំពីរបៀបចាត់ចែងឯកសារ ដែលត្រូវបានប្រមូលទៅដាក់នៅក្នុងនោះ៖

**ជំហានទី ១**. **ចុច**លើ ![](/sbox/screen/avast-en-1/57.png) រួច **ចុច**លើ ![](/sbox/screen/avast-en-1/74.png) ដើម្បីបើកផ្ទាំងខាងក្រោមនេះ៖

![](/sbox/screen/avast-en-1/75.png)

*រូបភាព ១៣ ៖ ថត Virus Chest ដែលបង្ហាញមេរោគមួយ*

**ជំហានទី ២**. **ចុចម៉ោសខាងស្តាំ**លើឯកសារនីមួយៗ ដើម្បីបង្ហាញម៉ឺនុយចំណាត់ការ ដែលអាចអនុវត្តចំពោះឯកសារដែលបានជ្រើសយក ដូចខាងក្រោមនេះ៖ 

![](/sbox/screen/avast-en-1/76.png)

*រូបភាព ១៤ ៖ ម៉ឺនុយPop-upនៃចំណាត់ការសម្រាប់មេរោគនៅក្នុងថត Virus Chest*
**កំណត់សម្គាល់**៖ ការចុចរហ័សពីរដងលើឯកសារមួយនៅក្នុង*Virus Chest* នឹងមិនបើក ឬដំណើរការឯកសារនោះទេ។ វាគ្រាន់តែបង្ហាញព័ត៌មានអំពីឯកសារនោះប៉ុណ្ណោះ ដែលជាទូទៅគឺមានលក្ខណៈដូចគ្នាទៅនឹងការបើកមើលព័ត៌មានដោយការជ្រើសយក *Properties*នៅក្នុងម៉ឺនុយPop-up។

បញ្ជីខាងក្រោមនេះ បរិយាយអំពីចំណាត់ការដែលប្រើ ដើម្បីដោះស្រាយបញ្ហាមេរោគ ដែលមាននៅក្នុងម៉ឺនុយPop-up៖

**Delete**(**លុបចោល**)៖ ឯកសារនឹងត្រូវបានលុបចេញពីថត*Virus Chest*ដោយមិនអាចត្រឡប់ដូចដើមវិញបាន។

**Restore**(**ស្តារយកមកវិញ**)៖ ឯកសារនឹងត្រូវបានស្តារយកទៅដាក់ក្នុងទីតាំងដើមរបស់វាវិញ។

**Extract**(**ទាញយក**)៖ ឯកសារនឹងត្រូវបានចម្លងទៅដាក់ក្នុងថតឯកសារមួយ ដែលកំណត់ច្បាស់លាស់ដោយលោកអ្នក។

**Scan**(**ស្គែន**)៖ ឯកសារនឹងត្រូវបានស្គែន។

**Submit to virus lab...**(**បញ្ជូនទៅមន្ទីរពិសោធន៍មេរោគ…**)៖ ការជ្រើសយកជម្រើសនេះ នឹងបើកដំណើរការឱ្យលោកអ្នកបំពេញទម្រង់បែបបទបញ្ជូនមេរោគមួយ  និងបញ្ជូនឯកសារនោះទៅមន្ទីរពិសោធន៍របស់ក្រុមហ៊ុន avast! ដើម្បីធ្វើការវិភាគបន្ថែម។ មិនត្រូវបញ្ជូនឯកសារដែលអាចមានព័ត៌មានរសើបឡើយ!

**Properties**៖ ជម្រើសនេះ នឹងបង្ហាញព័ត៌មានលម្អិតបន្ថែមអំពីឯកសារ។

**Add...**(**បន្ថែម…**)៖ ជម្រើសនេះ អនុញ្ញាតឱ្យលោកអ្នកបើកចូលប្រព័ន្ធកុំព្យូទ័ររបស់លោកអ្នក ដើម្បីរកឯកសារផ្សេងទៀតដែលលោកអ្នកចង់ដាក់ចូលទៅក្នុងថត*Virus Chest*។ ចំណុចនេះមានប្រយោជន៍បំផុត ប្រសិនបើលោកអ្នកមានឯកសារ ដែលលោកអ្នកចង់ការពារក្នុងអំឡុងពេលមានការឆ្លងមេរោគ។

**Refresh all files**(**ធ្វើឱ្យគ្រប់ឯកសារទាំងអស់ថ្មីឡើងវិញ**)៖ ជម្រើសនេះ នឹងធ្វើបច្ចុប្បន្នភាពបញ្ជីនៃឯកសារដែលមាននៅក្នុងថត*Virus Chest* ដើម្បីឱ្យលោកអ្នកអាចមើលឃើញសំណៅឯកសារថ្មីចុងក្រោយបំផុត។

<a name="4.9"></a>
### ៤.៩ វិធីសាស្ត្រទំនើបដើម្បីកម្ចាត់មេរោគ ###

ពេលខ្លះ ការការពារដែលផ្តល់ដោយកម្មវិធី **avast!**, **Comodo Firewall** និង **Spybot** គឺមិនទាន់គ្រប់គ្រាន់ទេ។ ទោះបីមានការខិតខំបានល្អបំផុតក៏ដោយ ប្រព័ន្ធកុំព្យូទ័ររបស់លោកអ្នក អាចនឹងឆ្លងម៉ាលវែរ និងមេរោគផ្សេងទៀត។ នៅក្នុងផ្នែក [**៤.១ មគ្គុទ្ទេសក៏ណែនាំសង្ខេបអំពីការដោះស្រាយបញ្ហាឆ្លងមេរោគ**](#4.1) មានផ្តល់វិធីសាស្ត្រពីរបីសម្រាប់ដោះស្រាយបញ្ហាម៉ាលវែរ និងមេរោគដែលមានសក្តានុពល។ ប៉ុន្តែ *មាន*វិធីសាស្ត្រច្រើនជាងនេះទៀត ដែលអាចអនុវត្តដើម្បីលុបបំបាត់ការគំរាមកំហែងបែបនេះចេញពីកុំព្យូទ័ររបស់លោកអ្នក។

**វិធីសាស្ត្រ ក ៖ ប្រើCDs/DVDsសង្គ្រោះ ឬUSBសង្គ្រោះប្រឆាំងម៉ាលវែរ**

ក្រុមហ៊ុនសរសេរកម្មវិធីប្រឆាំងម៉ាលវែរមួយចំនួន មានផ្តល់ជូនCD/DVD'សង្គ្រោះ'ប្រឆាំងមេរោគដោយឥតគិតថ្លៃមួយ ដែលអាចដោនឡូតបានក្នុងទម្រង់រូបភាព ISO (ISO image format) (ដែលជាទម្រង់មួយដែលងាយស្រួលសរសេរចូលទៅក្នុងCDឬDVD ឬដាក់ទៅក្នុងUSB)។

ដើម្បីចាប់ផ្តើមប្រើCDs/DVDs/USBសង្គ្រោះប្រឆាំងម៉ាលវែរទាំងនេះ ត្រូវអនុវត្តកិច្ចការដូចខាងក្រោមនេះ៖

១. ដោនឡូត ISOសង្គ្រោះជាក់លាក់ (សូមមើលតារាងខាងក្រោម) និងសរសេរកម្មវិធីសង្គ្រោះប្រឆាំងម៉ាលវែរចូលទៅក្នុងCD/DVDមួយ ឬដាក់ទៅក្នុងUSB។  <br>

*លោកអ្នកអាចប្រើកម្មវិធីឥតគិតថ្លៃ ដូចជា [**ImgBurn**](http://www.imgburn.com/) ដើម្បីសរសេររូបភាពនោះចូលទៅក្នុងថាសផ្ទុកទិន្នន័យនោះ។ ឬ លោកអ្នកអាចប្រើកម្មវិធីឥតគិតថ្លៃ ដូចជា[**Universal USB Installer**](http://www.pendrivelinux.com/universal-usb-installer-easy-as-1-2-3/) ដើម្បីដាក់រូបភាពនោះទៅក្នុងUSB*<br>
**កំណត់សម្គាល់**៖ វាគឺជាការប្រសើរបំផុត ដែលត្រូវអនុវត្តជំហាននេះចំពោះកុំព្យូទ័រផ្សេងៗទៀត ដែលមិនមានឆ្លងមេរោគ បើសិនលោកអ្នកអាច។

 ២. បញ្ចូលថាសនៅក្នុងឧបករណ៍ចាក់CD/DVD ឬភ្ជាប់USBទៅកុំព្យូទ័រដែលឆ្លងមេរោគ បន្ទាប់មក ចាប់ផ្តើមដំណើរការកុំព្យូទ័ររបស់លោកអ្នកឡើងវិញចេញពីUSBឬCD/DVDនេះ។  <br>
*ជាញឹកញាប់ លោកអ្នកអាចធ្វើការនេះបាន ដោយចុចលើប៊ូតុង F10 ឬ F12 ឬ Esc នៅលើក្តារវាយអក្សររបស់លោកអ្នកភ្លាមៗបន្ទាប់ពីលោកអ្នកចុចបើកកុំព្យូទ័រ។ ត្រូវយកចិត្តទុកដាក់ជាពិសេសចំពោះពាក្យណែនាំ ដែលបង្ហាញនៅលើអេក្រង់កុំព្យូទ័ររបស់លោកអ្នក នៅខណៈដែលវាចាប់ផ្តើមដំណើរការ ដើម្បីដឹងអំពីរបៀបធ្វើកិច្ចការនេះនៅក្នុងកុំព្យូទ័ររបស់លោកអ្នក។ ត្រូវស្វែងពាក្យណែនាំនៅក្នុងអ៊ីនធើរណែត អំពីរបៀបBootកុំព្យូទ័ររបស់លោកអ្នកពីUSBឬCD/DVD។ ពាក្យណែនាំអាចមានភាពខុសគ្នារវាងកុំព្យូទ័រនីមួយៗ។*

៣. នៅពេលដែលកុំព្យូទ័រឆ្លងមេរោគនោះចាប់ផ្តើមដំណើរការពីUSB/CD/DVD  លោកអ្នកត្រូវភ្ជាប់វាម្តងទៀតទៅអ៊ីនធើរណែត ដើម្បីឱ្យកម្មវិធីសង្គ្រោះប្រឆាំងម៉ាលវែរអាចធ្វើបច្ចុប្បន្នភាពការកំណត់មេរោគរបស់វាបាន ប្រសិនបើចាំបាច់។ <br>
* ប្រសិនបើមាន ការភ្ជាប់ទៅអ៊ីនធើរណែតដោយប្រើខ្សែ មានលក្ខណៈប្រសើរជាងការភ្ជាប់ដោយឥតខ្សែ*។

៤. ចាប់ផ្តើមស្គែនថាសរឹងកុំព្យូទ័ររបស់លោកអ្នក ដើម្បីកម្ចាត់ចោលការគំរាមកំហែងឆ្លងមេរោគនិងម៉ាលវែរ។

ខាងក្រោមនេះ គឺជាបញ្ជីរូបភាពសង្គ្រោះប្រឆាំងមេរោគ ដែលមានផ្តល់ជូនដោយឥតគិតថ្លៃ៖

- [**Avira AntiVir Rescue CD**](https://www.avira.com/km/download/product/avira-rescue-system)
- [**AVG Rescue CD**](http://www.avg.com/us-en/avg-rescue-cd)
- [**BitDefender Rescue CD**](http://www.bitdefender.com/support/How-to-create-a-BitDefender-Rescue-CD-627.html)
- [**F-Secure Rescue CD**](http://www.f-secure.com/km/web/labs_global/rescue-cd)
- [**Kaspersky Rescue CD**](http://support.kaspersky.com/viruses/rescuedisk/)
- [**Dr.Web Live Rescue CD**](http://www.freedrweb.com/livecd/)

លោកអ្នកអាចរកបានធនធានខាងក្រោមនេះផងដែរ ដោយមានកម្មវិធីនិងវិធីសាស្ត្របន្ថែមគួរឱ្យចាប់អារម្មណ៍និងមានប្រយោជន៍យ៉ាងខ្លាំង៖

- [**របៀបងាយស្រួលសម្អាតកុំព្យូទ័រដែលមានមេរោគ(មគ្គុទ្ទេសក៍ណែនាំអំពីការកម្ចាត់ម៉ាលវែរ)**](http://malwaretips.com/blogs/malware-removal-guide-for-windows/)
- [**មគ្គុទ្ទេសក៍ណែនាំអំពីការកម្ចាត់ម៉ាលវែរសម្រាប់Windows**](http://www.selectrealsecurity.com/malware-removal-guide)

**កំណត់សម្គាល់៖** លោកអ្នកអាចប្រើប្រាស់ដោយដាច់ដោយឡែកពីគ្នា នូវកម្មវិធីនីមួយៗដែលមានរាយឈ្មោះខាងលើនេះ ដើម្បីបង្កើនសមត្ថភាពរបស់លោកអ្នកជាអតិបរមា ដើម្បីសម្អាតកុំព្យូទ័ររបស់លោកអ្នកបានដោយប្រសិទ្ធភាព។

**វិធីសាស្ត្រ ខ ៖ បញ្ចូលប្រព័ន្ធប្រតិបត្តិការ Microsoft Windows ឡើងវិញ**

ក្នុងករណីដែលកម្រកើតមាន ការឆ្លងមេរោគមួយអាចបង្កការខូចខាត*ធ្ងន់ធ្ងរ*ដល់កម្រិតមួយ ដែលកម្មវិធីដែលបានណែនាំមុននេះ អាចគ្មានប្រយោជន៍។ នៅក្នុងស្ថានភាពដូចនេះ យើងខ្ញុំណែនាំឱ្យលោកអ្នកអនុវត្តកិច្ចការដូចខាងក្រោមនេះ៖

***កំណត់សម្គាល់**៖ មុនពេលលោកអ្នកចាប់ផ្តើម ត្រូវប្រាកដថា លោកអ្នកមានគ្រប់អាជ្ញាប័ណ្ណ ឬលេខកូដសម្ងាត់(Serial Numbers)ត្រឹមត្រូវ និងសំណៅកម្មវិធីសម្រាប់ប្រព័ន្ធប្រតិបត្តិការ**MS Windows**និងកម្មវិធីផ្សេងទៀតដែលលោកអ្នកត្រូវការ។ នីតិវិធីនេះ អាចចំណាយពេលវេលាច្រើន ប៉ុន្តែមានតម្លៃនឹងអនុវត្ត បើសិនលោកអ្នកមិនអាចកម្ចាត់ការគំរាមកំហែងរបស់ម៉ាលវែរនិងមេរោគបានដោយប្រើមធ្យោបាយផ្សេងពីនេះ។*

១. បង្កើតសំណៅថតចម្លងមួយនៃគ្រប់ឯកសារផ្ទាល់ខ្លួនទាំងអស់របស់លោកអ្នកដែលមាននៅក្នុងកុំព្យូទ័រ។

២. បញ្ចូលឡើងវិញនូវប្រព័ន្ធប្រតិបត្តិការ**Microsoft Windows** ដែលឈូស(Format)ថាសទាំងមូល។

៣. ធ្វើបច្ចុប្បន្នភាពប្រព័ន្ធប្រតិបត្តិការ**Microsoft Windows** បន្ទាប់ពីការបញ្ចូលកម្មវិធីត្រូវបានបញ្ចប់។

៤. បញ្ចូលកម្មវិធី**avast!** (ឬកម្មវិធីប្រឆាំងមេរោគដែលលោកអ្នកពេញចិត្ត) និងធ្វើបច្ចុប្បន្នភាពកម្មវិធីនេះ។

៥. បញ្ចូលកម្មវិធីដែលលោកអ្នកត្រូវការ។ សូមកុំភ្លេចដោនឡូតសំណៅថ្មីចុងក្រោយបំផុត និងគ្រប់បច្ចុប្បន្នភាពទាំងអស់សម្រាប់កម្មវិធីនីមួយៗ។ <br><br>**កំណត់សម្គាល់**៖ នៅក្នុងគ្រប់កាលៈទេសៈទាំងអស់ លោកអ្នកមិនគួរភ្ជាប់ថាសថតចម្លងទិន្នន័យរបស់លោកអ្នកទៅកុំព្យូទ័ររបស់លោកអ្នក  នៅ*មុនពេល*លោកអ្នកអនុវត្តកិច្ចការទាំងនេះបានដោយជោគជ័យឡើយ។ លោកអ្នកអាចនឹងមានហានិភ័យចម្លងមេរោគទៅកុំព្យូទ័ររបស់លោកអ្នកម្តងទៀត។

៦. ភ្ជាប់ថាសថតចម្លងទិន្នន័យរបស់លោកអ្នកទៅកុំព្យូទ័ររបស់លោកអ្នក បន្ទាប់មក ស្គែនវាដោយល្អិតល្អន់ដើម្បីស្វែងរក និងកម្ចាត់បញ្ហាដែលមាន។ 

៧. បន្ទាប់ពីលោកអ្នកបានរកឃើញនិងលុបចោលបញ្ហារួចហើយ លោកអ្នកអាចថតចម្លងឯកសាររបស់ខ្លួនពីថាសថតចម្លង ទិន្នន័យទៅថាសរឹងកុំព្យូទ័របាន។

<a name="4.10"></a>
### ៤.១០ Smart Scan (ស្មាតស្គែន ឬ ការស្គែនឈ្លាសវៃ) ##

*Smart Scan*(*ស្មាតស្គែន ឬ ការស្គែនឈ្លាសវៃ*) អាចអនុវត្តការស្គែនមួយចំនួន ដែលបានពិភាក្សានៅក្នុងជំពូកនេះ ដោយអនុវត្តទាំងអស់តែម្តង។ នេះគឺជាមធ្យោបាយងាយស្រួលមួយ ដើម្បីដំណើរការ'ការត្រួតពិនិត្យសុខភាព'មួយ សម្រាប់ការស្វែងរកម៉ាលវែរ បច្ចុប្បន្នភាពនៃកម្មវិធី និងសុវត្ថិភាពបណ្តាញកុំព្យូទ័រ។ នៅក្នុងឧទាហរណ៍ខាងក្រោមនេះ  Smart Scan បានរកឃើញកម្មវិធីហួសសម័យដែលតម្រូវឱ្យធ្វើបច្ចុប្បន្នភាព។

**ជំហានទី ១**. **ចុច**លើ ![](/sbox/screen/avast-en-1/57.png) និង ![](/sbox/screen/avast-en-1/36.png) ដើម្បីបើកផ្ទាំងខាងក្រោមនេះ៖ 


![](/sbox/screen/avast-en-1/84.png)

*រូបភាព ១៩ ៖ Smart Scan*(*ស្មាតស្គែន ឬ ការស្គែនឈ្លាសវៃ*)

នៅពេល*Smart Scan*បានដំណើរការចប់សព្វគ្រប់ហើយ  ស្ថានភាពនៃការស្គែននីមួយៗនឹងត្រូវបានបង្ហាញដូចខាងក្រោមនេះ៖

![](/sbox/screen/avast-en-1/85.png)

*រូបភាព ២០ ៖ Smart Scan - Issues found (Smart Scan - បញ្ហាត្រូវបានរកឃើញ)*

**ជំហានទី ២**. **ចុច**លើ ![](/sbox/screen/avast-en-1/86.png) ដើម្បីចាប់ផ្តើមពិនិត្យមើលឡើងវិញនូវបញ្ហាដែលបានរកឃើញ។ *សូមកត់សម្គាល់ថា GrimeFighter មិនមាននៅក្នុងសំណៅឥតគិតថ្លៃរបស់កម្មវិធី avast! ទេ*

![](/sbox/screen/avast-en-1/39.png)

*រូបភាព ២១ ៖ ផ្ទាំង Software Updater (មុខងារធ្វើបច្ចុប្បន្នភាពកម្មវិធី)*

**ជំហានទី ៣**. **ចុច**លើ ![](/sbox/screen/avast-en-1/40.png) ដើម្បីចាប់ផ្តើមធ្វើបច្ចុប្បន្នភាពកម្មវិធីនីមួយៗដែលត្រូវការ។


![](/sbox/screen/avast-en-1/38.png)

*រូបភាព ២២ ៖ Software updated (កម្មវិធីដែលត្រូវធ្វើបច្ចុប្បន្នភាព)*

**ជំហានទី ៤**. អនុវត្តពីជំហានទី ១ ដល់ ៣ ខាងលើ ដើម្បីវាយតម្លៃឡើងវិញអំពីសុខភាពរបស់កុំព្យូទ័រលោកអ្នក។


