

---

lang: km
community: guide
type: tools
legacy: True
child: False
os: windows
weight: 009
title: CCleaner - Secure File Deletion and Work Session Wiping

---

**ទំព័រដើម**

[**www.ccleaner.com**](http://www.ccleaner.com)

**តម្រូវការរបស់កុំព្យូទ័រ**

- គ្រប់កំណែ Windows ទាំងអស់

**កំណែកម្មវិធីដែលប្រើ ក្នុងមគ្គុទ្ទេសក៍ណែនាំនេះ**

- ៤.១៦

**អាជ្ញាប័ណ្ណ**

- កម្មវិធីសេរី

**កាលបរិច្ឆេទកែសម្រួលចុងក្រោយបំផុត ក្នុងជំពូកនេះ**

- សីហា ២០១៤

**ឯកសារតម្រូវឲ្យអាន**

**កូនសៀវភៅណែនាំ** ជំពូក [**៦. របៀបបំផ្លាញព័ត៌មានរសើប**](/km/chapter-6)

**អត្ថប្រយោជន៍ដែលលោកអ្នកនឹងទទួលបាន** ៖

- សមត្ថភាព ក្នុងការលុបចោលជាអចិន្ត្រៃយ៍ នូវស្លាកស្នាមសកម្មភាពរបស់លោកអ្នក និងឯកសារបណ្តោះអាសន្ន ដែលរក្សាទុកក្នុងកុំព្យូទ័ររបស់លោកអ្នក
- សមត្ថភាព ក្នុងការជូតលុបលំហទំនេរនៃថាសទិន្នន័យ ដែលភ្ជាប់ជាមួយកុំព្យូទ័ររបស់លោកអ្នក
- សមត្ថភាព ក្នុងការសម្អាត **បញ្ជីឯកសាររបស់ Windows** (**Windows Registry**)
- សមត្ថភាព ក្នុងការគ្រប់គ្រងបណ្តាកម្មវិធីដែលបើកដំណើរការដោយស្វយប្រវត្តិ នៅពេលកុំព្យូទ័ររបស់លោកអ្នកចាប់ផ្ដើមដំណើរការ។

**កម្មវិធីដែលអាចប្រើបានជាមួយ GNU Linux, Mac OS និង Microsoft Windows**៖

កម្មវិធីលុបចោល និងកម្ទេចចោលឯកសារបណ្តោះអាសន្នដែលល្អបំផុតមួយទៀត ដែលអាចប្រើបានជាមួយ **GNU Linux** និង **Microsoft Windows** គឺកម្មវិធី [**BleachBit**](http://bleachbit.sourceforge.net/)។ កម្មវិធី **BleachBit** អាចឲ្យលោកអ្នកជូតលុបឯកសារបណ្តោះអាសន្នបាននៅក្នុង កម្មវិធីទាំង៧០ ក្នុងចំណោមកម្មវិធីដែលពេញនិយមប្រើបំផុតផ្សេងទៀត ឯកសារបណ្តោះអាសន្នរបស់ប្រព័ន្ធប្រតិបត្តិការ និងលំហថាសរឹងដែលទំនេរ។ កម្មវិធី **BleachBit** គឺជាកម្មវិធីបើកចំហមួយ ដែលមានជាកំណែកម្មវិធីអាចយកតាមខ្លួន និងមាន ៣២ ភាសា។

កម្មវិធី **CCleaner** ក៏អាចប្រើបានសម្រាប់ **Mac OS** ប៉ុន្តែអ្នកប្រើប្រាស់នឹងកោតសរសើរចំពោះការប្រើកម្មវិធីឥតគិតថ្លៃរបស់ [**Titanium’s Software**, **OnyX** និង **Maintenance**](http://www.titanium.free.fr/) ដើម្បីលុបចោលស្លាកស្នាមការងាររបស់លោកអ្នក។ ដើម្បីជូតលុប*សម្រាម*របស់លោកអ្នកបានដោយសុវត្ថិភាព ត្រូវបើកម៉ឺនុយ *Finder* បន្ទាប់មក **ជ្រើសយក** *Finder > Secure Empty Trash...* (*Finder > សម្អាតសម្រាមប្រកបដោយសុវត្ថិភាព…*)។ ដើម្បីជូតលុប*សម្រាម*របស់លោកអ្នកបានដោយសុវត្ថិភាពជានិច្ច ត្រូវ**ជ្រើសយក** *Finder > Preferences* បន្ទាប់មក **ចុច**លើស្លាកផ្ទាំង *Advanced*។ បន្ទាប់មក **គូសយក** ជម្រើស *Empty Trash securely* (*សម្អាតសម្រាមដោយសុវត្ថិភាព*)។ ដើម្បីជូតលុបលំហទំនេរនៅលើថាសទិន្នន័យ ត្រូវ**បើកដំណើរការ** កម្មវិធី *Disk Utility* របស់ប្រព័ន្ធ បន្ទាប់មក **ជ្រើសយក** ចំណែកថាសទិន្នន័យ (Disk Partition) បន្ទាប់មក **ជ្រើសយក**ស្លាកផ្ទាំង *Erase* បន្ទាប់មក **ចុច**លើប៊ូតុង *Erase Free Space..* (*លុបចោលលំហទំនេរ…*) ។ 

## ១.១ ប្រការគួរយល់ដឹងអំពីកម្មវិធីនេះ មុនពេលលោកអ្នកចាប់ផ្តើមប្រើ ##

ការកំណត់មុខងារជាស្វយប្រវត្តិនៅក្នុងប្រព័ន្ធកុំព្យូទ័ររបស់លោកអ្នក ឬនៅក្នុងកម្មវិធីបើកអ៊ិនធឺណិត អនុញ្ញាតឲ្យមានការប្រមូល និងបង្កើតបានដោយស្វយប្រវត្តិនូវស្លាកស្នាមទិន្នន័យដែលភាគីបដិបក្ខ ឬភាគីអាក្រក់អាចតាមដានបាន។រៀងរាល់ពេលដែលលោកអ្នកប្រើកម្មវិធីបើកអ៊ិនធឺណិត ឬកម្មវិធី Word Processor ឬកម្មវិធីផ្សេងទៀត ទិន្នន័យ និងឯកសារបណ្តោះអាសន្នត្រូវបានបង្កើត និងរក្សាទុកនៅក្នុងប្រព័ន្ធកុំព្យូទ័ររបស់លោកអ្នក។ វាក៏អាចបង្កើត នូវបញ្ជីនៃឯកសារ ឬទំព័រអ៊ិនធឺណិតដែលបានបើកមើលថ្មីៗផងដែរ។ ឧទាហរណ៍ នៅរៀងរាល់ពេលដែលលោកអ្នកវាយបញ្ចូលអាសយដ្ឋានអ៊ិនធឺណិតទៅក្នុងកម្មវិធីបើកអ៊ិនធឺណិតរបស់លោកអ្នក បញ្ជីនៃអាសយដ្ឋានដែលចាប់ផ្តើមដោយអក្សរដែលវាយបញ្ចូលនោះ/ទាំងនោះ អាចនឹងបង្ហាញដូចខាងក្រោម៖

![](/sbox/screen/ccleaner-en-1/00.png)

*រូបភាព ១ ៖ របាអាសយដ្ឋានរបស់កម្មវិធីបើកអ៊ិនធឺណិត ដែលបង្ហាញអាសយដ្ឋានទំព័រអ៊ិនធឺណិត (URLs) ផ្សេងៗ*

ថ្វីបើទិន្នន័យប្រវត្តិប្រើប្រាស់របស់កម្មវិធីបើកអ៊ិនធឺណិត អាចបង្កភាពងាយស្រួលក៏ដោយ ប៉ុន្តែទិន្នន័យទាំងនេះ ក៏អាចធ្វើឲ្យអ្នកដទៃអាចកំណត់ អត្តសញ្ញាណគេហទំព័រដែលលោកអ្នកបានបើកមើលផងដែរ។ លើសពីនេះទៅទៀត សកម្មភាពថ្មីៗរបស់លោកអ្នក អាចនឹងត្រូវបានបើកបង្ហាញដោយទិន្នន័យបណ្តោះអាសន្ន ប្រមូលបានពីរូបភាពដែលមានក្នុងគេហទំព័រទាំងនោះ រាប់បញ្ចូលទាំងសារអ៊ីមែល ឬព័ត៌មានដែលវាយបញ្ចូលទៅក្នុងការបំពេញទម្រង់បែបបទលើអ៊ិនធឺណិត។

ដើម្បីលុបចោលទិន្នន័យបណ្តោះអាសន្នដែលត្រូវបានបង្កើត រៀងរាល់ពេលដែលលោកអ្នកប្រើកម្មវិធីមួយ លោកអ្នកប្រហែលត្រូវតែបើកថតឯកសាររបស់កម្មវិធីនីមួយៗ រកឲ្យឃើញ និងលុបចោលនូវឯកសារកម្មវិធីបណ្តោះអាសន្នដោយដៃ។ កម្មវិធី **CCleaner** គ្រាន់តែបង្ហាញបញ្ជីមួយនៃកម្មវិធី និងទុកឲ្យលោកអ្នកជ្រើសរើសកម្មវិធីដែលឯកសារបណ្តោះអាសន្នទាំងអស់នៅក្នុងនោះ គួរតែត្រូវបានលុបចោល។

**ចំណុចសំខាន់** ៖ ទោះបីជាកម្មវិធី **CCleaner** លុបចោលតែឯកសារបណ្តោះអាសន្ន និងមិនលុបចោលឯកសារពិតដែលរក្សាទុកក្នុងកុំព្យូទ័ររបស់លោកអ្នកក៏ដោយ យើងខ្ញុំ **សូមណែនាំយ៉ាងមុតមាំ** ឲ្យលោកអ្នករក្សាទុកសំណៅថតចម្លងឯកសារដែលមានបន្ទាន់សម័យរបស់លោកអ្នក (សូមមើល **កូនសៀវភៅណែនាំ** ជំពូក [**៥. របៀបស្តារយកមកវិញនូវព័ត៌មានដែលបាត់បង់**](/km/chapter-5) សម្រាប់ព័ត៌មានបន្ថែមអំពីរបៀបធ្វើការបម្រុងទុកទិន្នន័យ)។ 

បន្ទាប់ពីបើកដំណើរការកម្មវិធី **CCleaner**  លោកអ្នកអាចនឹងបាត់បង់ប្រវត្តិប្រើប្រាស់កម្មវិធីបើកអ៊ិនធឺណិត និងប្រវត្តិឯកសារថ្មីៗ និងពាក្យសម្ងាត់ដែលបានរក្សាទុកទាំងអស់របស់លោកអ្នក។ ប៉ុន្តែ នេះជាចំណុច*ខ្លាំង*របស់កម្មវិធីនេះ - ដើម្បីកាត់បន្ថយជាអតិបរមា នូវមធ្យោបាយផ្សេងៗនៃការចម្លងមេរោគ និងការតាមដានប្រព័ន្ធកុំព្យូទ័ររបស់លោកអ្នក។

