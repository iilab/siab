

---

lang: km
community: guide
type: tools
legacy: True
child: False
os: internet
weight: 017
title: Social Networking Tools: Facebook, Twitter and Others

---

គេហទំព័របណ្តាញទំនាក់ទំនងសង្គមទាំងនេះ គឺពេញនិយមបំផុត ហើយគឺជាឧបករណ៍បណ្តាញទំនាក់ទំនងសង្គមដែលត្រូវបានប្រើប្រាស់យ៉ាងទូលំទូលាយ។ ពួកវាគឺជាកម្មសិទ្ធិរបស់ក្រុមហ៊ុនឯកជន ហើយ (ដូចដែលបានកត់សម្គាល់នៅក្នុងជំពូក [**៩. របៀបការពារខ្លួនលោកអ្នក និងទិន្នន័យរបស់លោកអ្នក នៅពេលប្រើប្រាស់គេហទំព័របណ្តាញទំនាក់ទំនងសង្គម**](/km/chapter-9)) ក្រុមហ៊ុនទាំងនេះ រកប្រាក់បានដោយការប្រមូលព័ត៌មានអំពីអ្នកប្រើប្រាស់ និងលក់ព័ត៌មានទាំងនេះបន្តទៅឱ្យក្រុមហ៊ុនផ្សាយពាណិជ្ជកម្ម។ 

ការបង្ក្រាបរបស់រដ្ឋាភិបាល ជាដំបូងនឹងផ្តោតគោលដៅលើគេហទំព័រទាំងនេះ បន្ទាប់មកនឹងបិទពួកវា ហើយក្រុមហ៊ុនទាំងនេះនឹងធ្លាក់ក្រោមសម្ពាធរបស់រដ្ឋាភិបាល និងធ្វើការពិនិត្យនៅពេលចាំបាច់។ បើសិនក្រុមហ៊ុនទាំងនេះមិនត្រូវបានបិទចោលទេនោះ ពួកវាអាចនឹងត្រូវបានពិនិត្យតាមដានយ៉ាងសកម្មដោយរដ្ឋាភិបាលជាច្រើន ដែលជាអ្នកប្រមូលព័ត៌មានអំពីទិន្នន័យរបស់ប្រើប្រាស់ និងធ្វើសំណើសុំព័ត៌មានឯកជនរបស់បុគ្គលដែលខ្លួនចាប់អារម្មណ៍ ដែលជាញឹកញាប់ក្នុងនោះរួមមានទាំងអ្នកការពារសិទ្ធិមនុស្ស។ សូមកត់សម្គាល់ថា ក្រុមហ៊ុនដែលគ្រប់គ្រងកុំព្យូទ័របម្រើបណ្តាញទំនាក់ទំនងសង្គម មានសិទ្ធិចូលមើលឬប្រើ**គ្រប់ព័ត៌មានទាំងអស់របស់លោកអ្នក** ដែលក្នុងនោះរួមមានទាំងទិន្នន័យឯកជន និងពាក្យសម្ងាត់របស់លោកអ្នក។

អាចជាការសំខាន់ ដែលលោកអ្នកត្រូវគិតគូរអំពីជម្រើសផ្សេងក្រៅពីគេហទំព័រទាំងនេះ ដែលមានដូចជា [**Diaspora**](http://joindiaspora.com), [**Crabgrass**](https://securityinabox.org/km/context/01/crabgrass-online-collaboration), [**Friendica**](http://friendica.com/), [**Pidder**](https://pidder.com), ឬ[**SecureShare**](http://secushare.org)ជាដើម ដែលត្រូវបានរចនាឡើងដោយគិតគូរដល់សុវត្ថិភាពនិងសកម្មនិយមឌីជីតថល។ [**Social Swarm**](http://socialswarm.net) គឺជាក្រុមផ្តល់គំនិតដោះស្រាយបញ្ហាដែលដំណើរការ ដោយអង្គការមិនគិតប្រាក់ចំណេញមួយ  ដែលអនុវត្តការពិភាក្សា ការលើកកម្ពស់ការយល់ដឹង និងយុទ្ធនាការឃោសនា ទាក់ទងទៅនឹងភាពឯកជននៅក្នុងបណ្តាញទំនាក់ទំនងសង្គម ហើយអាចជាធនធានសិក្សាដ៏មានប្រយោជន៍មួយ។

គេហទំព័រស្រដៀងគ្នានេះផ្សេងទៀត អាចមានប្រជាប្រិយភាពនៅក្នុងតំបន់ខុសៗគ្នា ដូច្នេះ លោកអ្នកអាចនឹងចង់ស្វែងរកជម្រើសផ្សេងទៀត។ មុននឹងជ្រើសរើសយកគេហទំព័របណ្តាញទំនាក់ទំនងសង្គមមួយ លោកអ្នកគួរពិចារណាចំណុចខាងក្រោមនេះ៖

 ១. តើ គេហទំព័រនោះផ្តល់ការភ្ជាប់សេវា**SSL** (ដូចជា http*s*)សម្រាប់អ្នកប្រើប្រាស់វា ជាជាងការភ្ជាប់សេវានេះតែក្នុងអំឡុងពេលបើកចូលគណនី ដែរឬទេ? តើមានបញ្ហាទាក់ទងនឹងការបម្លែងទម្រង់សម្ងាត់ ដូចជាបញ្ហាទាក់ទងនឹងវិញ្ញាបនបត្របម្លែងទម្រង់សម្ងាត់ជាដើម ដែរឬទេ?

 ២. ត្រូវអានដោយប្រុងប្រយ័ត្ន នូវកិច្ចព្រមព្រៀងអាជ្ញាប័ណ្ណអ្នកប្រើប្រាស់ចុងក្រោយ (End User Licence Agreement) និង គោលនយោបាយអំពីភាពឯកជន ឬគោលនយោបាយអំពីការប្រើប្រាស់ទិន្នន័យ។ តើខ្លឹមសារ និងទិន្នន័យផ្ទាល់ខ្លួនរបស់លោកអ្នក ត្រូវបានចាត់ចែងដោយរបៀបណា? តើទិន្នន័យទាំងនោះត្រូវបានចែករំលែកជាមួយនរណាខ្លះ? សម្រាប់មុខងារបន្ថែមមានប្រយោជន៍ដែលជួយអ្នកប្រើប្រាស់ឱ្យយល់អំពីលក្ខខណ្ឌនៃសេវា (Terms of Service) របស់គេហទំព័រពេញនិយមជាច្រើន សូមមើល [**Terms of Service; Didn't Read**](http://tosdr.org)

 ៣. តើជម្រើសភាពឯកជនអ្វីខ្លះដែលត្រូវបានផ្តល់សម្រាប់អ្នកប្រើប្រាស់? តើលោកអ្នកអាចជ្រើសរើស ដើម្បីចែករំលែកវីដេអូរបស់លោកអ្នកបានដោយសុវត្ថិភាពជាមួយមនុស្សមួយចំនួនតូចដែរឬទេ ឬតើពួកវាមានលក្ខណៈសាធារណៈដោយស្វ័យប្រវត្តដែរ ឬទេ?

 ៤. តើលោកអ្នកស្គាល់ **ទីតាំងភូមិសាស្ត្ររបស់ប្រព័ន្ធកុំព្យូទ័របម្រើ** ដែលមានយុត្តាធិការដែនដីលើប្រព័ន្ធកុំព្យូទ័របម្រើនោះ ឬដែលក្រុមហ៊ុននោះត្រូវបានចុះបញ្ជីដែរឬទេ? តើលោកអ្នកដឹងថាតើព័ត៌មាននេះទាក់ទងជាមួយភាពឯកជន និងសុវត្ថិភាពនៃសកម្មភាពអ៊ីមែលនិងព័ត៌មានរបស់លោកអ្នកយ៉ាងណាដែរឬទេ? តើម្ចាស់របស់គេហទំព័រទាំងនោះ នឹងប្រគល់ព័ត៌មានដែរឬទេ ប្រសិនបើពួកគេបានទទួលសំណើរបស់រដ្ឋាភិបាលមួយឱ្យធ្វើដូច្នេះ?

