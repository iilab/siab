

---

lang: km
community: guide
type: tools
legacy: True
child: True
os: internet
weight: 3
depth: 3
title: YouTube

---

![](/sbox/screen/Youtube/00.png)

**YouTube** គឺជាសេវាមួយដែលត្រូវបានគ្រប់គ្រងជាកម្មសិទ្ធដោយ**Google** ដែលអនុញ្ញាតឱ្យអ្នកប្រើប្រាស់អាចអាប់ឡូត និងចែករំលែកវីដេអូ។ វាបានក្លាយជាសេវាពេញនិយមនៅក្នុងចំណោមអ្នកការពារសិទ្ធិមនុស្ស សម្រាប់ចែករំលែកយុទ្ធនាការ និង ភស្តុតាងស្តីអំពីការរំលោភសិទ្ធិមនុស្សនិងបញ្ហាផ្សេងៗទៀត។

**គេហទំព័រដើម**

-    [https://www.youtube.com/](https://www.youtube.com/)

**កាលបរិច្ឆេទកែសម្រួលចុងក្រោយបំផុតរបស់ជំពូកនេះ**

-     កញ្ញា ២០១៤

**សេចក្តីតម្រូវសម្រាប់កុំព្យូទ័រ**

- មានភ្ជាប់សេវាអ៊ីនធើរណែត
- [កម្មវិធីបើកអ៊ីនធើរណែត Firefox ជាមួយមុខងារបន្ថែមផ្នែកសុវត្ថិភាព](/km/firefox_main) ឬ កម្មវិធី [**Tor Browser**](/km/tor_main)

**ឯកសារតម្រូវឱ្យអាន**

- កូនសៀវភៅណែនាំ ជំពូក[**៩. របៀបការពារខ្លួនលោកអ្នក និងទិន្នន័យរបស់លោកអ្នក នៅពេលប្រើប្រាស់គេហទំព័របណ្តាញទំនាក់ទំនងសង្គម**](/chapter-9)
- [**លក្ខខណ្ឌប្រើប្រាស់**](https://www.youtube.com/t/terms) របស់ **Youtube** និង  [**គោលនយោបាយស្តីពីភាពឯកជន**](https://www.google.com/intl/km/policies/privacy/) របស់ **Google**។

**អត្ថប្រយោជន៍ដែលលោកអ្នកនឹងទទួលបាន**៖ 

- ដំបូន្មានអំពីរបៀបការពារភាពឯកជនរបស់លោកអ្នក និងភាពឯកជនរបស់អ្នកដទៃទៀត នៅពេលប្រើ **YouTube** ដើម្បីចែករំលែកវីដេអូ។

### ១.១ ការដែលលោកអ្នកគួរដឹងអំពីគេហទំព័រនេះ មុនពេលលោកអ្នកចាប់ផ្តើមប្រើវា ###

**YouTube** មានលក្ខណៈអស្ចារ្យក្នុងការផ្សព្វផ្សាយវីដេអូរបស់លោកអ្នកទៅអ្នកប្រើប្រាស់រាប់ពាន់លាននាក់របស់វា។ ប៉ុន្តែ ដោយសារ **YouTube** ត្រូវបានគ្រប់គ្រងជាកម្មសិទ្ធដោយ **Google**  ប្រសិនបើអ្នកនៅ **Google** រកឃើញខ្លឹមសារវីដេអូរបស់លោកអ្នកអាចជំទាស់បាន ពួកគេនឹងលុបចោល។ Google អាចប្រមូល និងចែករំលែកព័ត៌មានអំពីទិន្នន័យអ្នកប្រើប្រាស់ *ទាំងអស់* ហើយចែករំលែកព័ត៌មាននេះជាមួយរដ្ឋាភិបាលជាច្រើន រួមទាំងរដ្ឋាភិបាលសហរដ្ឋអាមេរិកផងដែរ។ ជាងនេះទៅទៀត  Google អាចចែករំលែកព័ត៌មានជាក់លាក់ទាក់ទងទៅនឹងវីដេអូរបស់លោកអ្នក (ឧទា. ដូចជាទិន្នន័យអំពីទីតាំងជាដើម) ទៅឱ្យភាគីទីបី រួមទាំងអង្គភាពរដ្ឋាភិបាលដែលស្នើសុំព័ត៌មាននេះផងដែរ។ នេះមានន័យថា **YouTube** មិនមែនជាកន្លែងល្អសម្រាប់រក្សាវីដេអូរបស់លោកអ្នកឱ្យមានសុវត្ថិភាពនោះទេ។ **Google** ធ្លាប់ត្រូវបានគេដឹងថា ចុះញ៉មក្រោមសំពាធឱ្យលុបចោលទិន្នន័យចេញពី**YouTube** ដើម្បីជៀសវាងកុំឱ្យគេហទំព័ររបស់ខ្លួនត្រូវបានត្រួតពិនិត្យ។ ដូច្នេះ ប្រសិនបើលោកអ្នកចង់ឱ្យគេមើលឃើញវីដេអូរបស់លោកអ្នក ត្រូវដាក់សំណៅចម្លងមួយរបស់វាទៅក្នុង **YouTube** – សូមកុំដាក់សំណៅវីដេអូដែលមានតែមួយរបស់លោកអ្នកទៅរក្សាទុកនៅក្នុង **YouTube** ឱ្យសោះ។

ព័ត៌មានដែលលោកអ្នកផូស្តទៅក្នុង **YouTube** នៅតែជារបស់លោកអ្នក។ ប្រសិនលោកអ្នកផូស្តព័ត៌មានទៅក្នុង **YouTube** លោកអ្នកកំពុងផ្តល់ឱ្យ**Google**នូវអាជ្ញាប័ណ្ណមួយដើម្បីចែកចាយព័ត៌មាននោះ។

**YouTube** ត្រូវបានឬធ្លាប់ត្រូវបានគេប្រាប់ឱ្យដឹងថា មិនអាចចូលប្រើបាននៅក្នុងប្រទេសជាច្រើនដូចជា៖

*  ចិន
*  ភូមា 
*  អ៊ីរ៉ង់ 
*  លីប៊ី
*  ស៊ីរី 
*  អ៊ុយប៊ែរគីស្តង់
*  ទុយនេស៊ី
*  ទាកមេនីស្តង់ និង
*  ទួរគី

សូមមើល [**ផ្នែកចរាចរណ៍ទិន្នន័យរបស់ Google នៅក្នុងរបាយការណ៍ស្តីពីតម្លាភាពរបស់ពួកគេ**](https://www.google.com/transparencyreport/traffic/) សម្រាប់ព័ត៌មានលម្អិតបន្ថែម អំពីការត្រួតពិនិត្យបច្ចុប្បន្ន និងអតីតកាល និងការឆាឆៅបង្អាក់ផ្សេងទៀត។

### ដំបូន្មានអំពី YouTube៖ ###

- មិនត្រូវផូស្តវីដេអូរបស់អ្នកដទៃដោយគ្មានការយល់ព្រមរបស់ពួកគេឡើយ។ ហើយសូម្បីតែមានការយល់ព្រមរបស់ពួកគេហើយក៏ដោយ ត្រូវសាកល្បងគិតអំពីផលវិបាកដែលអាចកើតមាន មុននឹងផូស្តវីដេអូនោះ។

- នៅពេលលោកអ្នកបើកមើល **YouTube** ត្រូវវាយ http**s**://www.youtube.com ទៅក្នុងប្រអប់អាសយដ្ឋាននៃកម្មវិធីបើក     អ៊ីនធើរណែតរបស់លោកអ្នក - ការធ្វើដូចនេះនឹងធានាបានថា ទំនាក់ទំនងរវាងកុំព្យូទ័ររបស់លោកអ្នក និងកុំព្យូទ័របម្រើរបស់**YouTube** នឹងត្រូវបានបម្លែងជាទម្រង់សម្ងាត់ដោយការភ្ជាប់សេវា**Secure Socket Layer**(SSL)។ ដើម្បីជៀសវាងការតម្រូវឱ្យវាយបញ្ចូលអាសយដ្ឋានខាងលើនៅរៀងរាល់ពេលដែលលោកអ្នកភ្ជាប់សេវា **Secure Socket Layer**(SSL) នេះ យើងខ្ញុំសូមណែនាំឱ្យលោកអ្នកប្រើកម្មវិធី [**Firefox**](/km/firefox_main) ដោយមានមុខងារបន្ថែមដូចជា [**HTTPS Everywhere**](/km/firefox_others#5.5) ជាដើម។

- ដើម្បីឱ្យកម្រិតភាពឯកជនខ្ពស់ជាងមុន ត្រូវសាកល្បងបង្កើតគណនី **Google** ថ្មីនិងអនាមិកមួយ ដែលត្រូវបានបង្កើត និងចូលប្រើបានតែក្នុងខណៈពេលប្រើកម្មវិធី [**Tor Browser**](/km/tor_main) ប៉ុណ្ណោះ។ ត្រូវប្រើតែគណនីនេះសម្រាប់អាប់ឡូតវីដេអូទៅ ក្នុង **YouTube** ហើយ ទីតាំង និងទិន្នន័យកំណត់អត្តសញ្ញាណផ្សេងទៀតរបស់លោកអ្នកនឹងត្រូវបានលាក់ពីក្រុមហ៊ុន**Google** និងក្រុមហ៊ុនផ្សេងទៀត ដូចជាក្រុមហ៊ុនផ្តល់សេវាអ៊ីនធើរណែតជាដើម។ ប៉ុន្តែ ជាញឹកញាប់គេមិនអាចមើលវីដេអូនៅលើ**YouTube**ដោយប្រើកម្មវិធី **Tor Browser** បានទេ។ ដើម្បីមើលវីដេអូបាន ការបង្កើតគណនីមួយផ្សេងទៀត និងការប្រើកម្មវិធីបើកអ៊ីនធើរណែតមួយដូចជា[**Firefox with Add-ons**](/km/firefox_main)ជាដើម អាចជាជម្រើសប្រសើរបំផុត។

- សម្រាប់ការអាប់ឡូតវីដេអូរសើបពីឧបករណ៍ [Android](/km/glossary#Android)មួយ ត្រូវពិចារណាប្រើកម្មវិធី [InformaCam](https://guardianproject.info/apps/informacam) របស់ [Guardian Project](/km/glossary#guardian_project) ដែលអនុញ្ញាតឱ្យអ្នកប្រើប្រាស់ នូវមុខងារគ្រប់គ្រងលើទិន្នន័យព័ត៌មានរបស់វីដេអូពួកគេមួយចំនួន ហើយជួយសម្រួលដល់ការអាប់ឡូតតាមបណ្តាញ Tor នៅពេលត្រូវបានប្រើដោយភ្ជាប់ជាមួយ [**Orbot**](/km/orbot_main)។

- ត្រូវប្រើជម្រើស **face-blurring** (**ធ្វើឱ្យផ្ទៃមុខព្រិលមើលមិនច្បាស់**) របស់ **YouTube** សម្រាប់វីដេអូ ដែលមានមនុស្សអាចនឹងមិនចង់ឱ្យគេស្គាល់អត្តសញ្ញាណរបស់ខ្លួន ដូចជាវីដេអូអំពីការទាមទារតវ៉ាជាដើម។ សូមអានបន្ថែម[**នៅត្រង់កន្លែងនេះ**](http://support.google.com/youtube/bin/static.py?hl=en&guide=1388381&page=guide.cs&answer=2640535)។

- ត្រូវរក្សាទុកជានិច្ច នូវសំណៅថតចម្លងមួយនៃវីដេអូដែលលោកអ្នកចែករំលែកតាមរយៈ **YouTube**។

- ត្រូវប្រើការកំណត់ *private* (*ឯកជន*) ដើម្បីចែករំលែកវីដេអូជាមួយបុគ្គលជាក់លាក់ប៉ុណ្ណោះ។

### ជម្រើសផ្សេងពី YouTube ### 

ប្រសិនបើលោកអ្នកមិនចង់ភ្ជាប់វីដេអូរបស់លោកអ្នកជាមួយ**ប្រវត្តិរូបក្នុង Google** របស់លោកអ្នកទេនោះ លោកអ្នកមានជម្រើសផ្សេងមួយចំនួន ដូចជា [**Vimeo**](https://www.vimeo.com) ជាដើម។ Vimeo មានសហគមន៍អ្នកប្រើប្រាស់តូចជាង **YouTube**។ ដូចជា **YouTube** ដែរ វាជួយសម្រួលដល់ការភ្ជាប់សេវា**SSL** ហើយផ្តល់ឱ្យអ្នកប្រើប្រាស់ នូវជម្រើសភាពឯកជនជាច្រើន និងសិទ្ធិគ្រប់គ្រងលើអាជ្ញាប័ណ្ណទូទៅថ្មី សម្រាប់វីដេអូរបស់ពួកគេ។ គេហទំព័រស្រដៀងគ្នានេះផ្សេងទៀត អាចមានប្រជាប្រិយនៅតាមតំបន់ផ្សេងៗគ្នា ដែលដោយហេតុនេះហើយ លោកអ្នកអាចនឹងមានជម្រើសផ្សេងៗដើម្បីជ្រើសយក។ មុននឹងជ្រើសយកមួយ លោកអ្នកគួរពិចារណាអំពីចំណុចខាងក្រោមនេះ៖

១. តើវាផ្តល់ការភ្ជាប់សេវា**SSL**សម្រាប់រាល់ការប្រើប្រាស់គេហទំព័រនោះ ជាជាងភ្ជាប់សេវាតែក្នុងអំឡុងពេលបើកចូលគណនី ដែរឬទេ? តើមានបញ្ហាទាក់ទងទៅនឹងការបម្លែងជាទម្រង់សម្ងាត់ ដូចជាបញ្ហាទាក់ទងទៅនឹងវិញ្ញាបនបត្របម្លែងជាទម្រង់សម្ងាត់ជាដើម ដែរឬទេ?

២. ត្រូវអានដោយប្រុងប្រយ័ត្ន នូវកិច្ចព្រមព្រៀងអាជ្ញាប័ណ្ណអ្នកប្រើប្រាស់ចុងក្រោយ (End User Licence Agreement)  និងគោលនយោបាយស្តីពីភាពឯកជន ឬគោលនយោបាយស្តីពីការប្រើប្រាស់ទិន្នន័យ។ តើខ្លឹមសារព័ត៌មាន និងទិន្នន័យផ្ទាល់ខ្លួនរបស់លោកអ្នកត្រូវបានចាត់ចែងដោយរបៀបណា? តើព័ត៌មាន និងទិន្នន័យទាំងនោះត្រូវបានចែករំលែកជាមួយនរណាខ្លះ?

៣. តើជម្រើសភាពឯកជនអ្វីខ្លះដែលត្រូវបានផ្តល់សម្រាប់អ្នកប្រើប្រាស់? តើលោកអ្នកអាចជ្រើសរើសចែករំលែកវីដេអូរបស់លោកអ្នកដោយសុវត្ថិភាពជាមួយមនុស្សមួយចំនួនតូចដែរឬទេ? ឬតើជម្រើសទាំងនោះសុទ្ធតែមានលក្ខណៈសាធារណៈ ដោយស្វ័យ  ប្រវត្តដែរឬទេ?

៤. ប្រសិនបើលោកអ្នកអាប់ឡូតរូបភាពរសើប (ដូចជារូបភាពនៃការទាមទារតវ៉ាមួយជាដើម) តើគេហទំព័រនោះជួយសម្រួលដល់ការការពាររូបភាពទាំងនោះ(ដូចជាការធ្វើឱ្យផ្ទៃមុខមនុស្សព្រិលមើលមិនច្បាស់ជាដើម) ដែរឬទេ?

៥. តើលោកអ្នកស្គាល់ **ទីតាំងភូមិសាស្ត្ររបស់ប្រព័ន្ធកុំព្យូទ័របម្រើ** ដែលមានយុត្តាធិការដែនដីលើប្រព័ន្ធកុំព្យូទ័របម្រើនោះ ឬដែលក្រុមហ៊ុននោះត្រូវបានចុះបញ្ជីដែរឬទេ? តើលោកអ្នកដឹងថាតើព័ត៌មាននេះទាក់ទងទៅនឹងភាពឯកជន និងសុវត្ថិភាពនៃសកម្មភាពអ៊ីមែលនិងព័ត៌មានរបស់លោកអ្នកយ៉ាងណាដែរឬទេ? តើម្ចាស់របស់គេហទំព័រនោះ នឹងប្រគល់ព័ត៌មានចេញមកដែរឬទេ ប្រសិនបើពួកគេទទួលបានសំណើពីរដ្ឋាភិបាលឱ្យធ្វើដូច្នេះ?





