

---

lang: km
community: guide
type: tactics
legacy: True
child: True
weight: 1
depth: 3
title: Encrypting your information

---

<div class="background" markdown="1">
ប៉ាប្លូ៖ ប៉ុន្តែ កុំព្យូទ័ររបស់ខ្ញុំត្រូវបានការពារដោយពាក្យសម្ងាត់គណនីរបស់Windowsរួចហើយ! តើវានៅមិនទាន់គ្រប់គ្រាន់ទេមែនទេ?

ក្លូដ្យា៖ តាមពិត ពាក្យសម្ងាត់គណនីរបស់Windows ជាធម្មតាងាយស្រួលបំបែកណាស់។ ជាងនេះទៅទៀត បើអ្នកដែលប្រើកុំព្យូទ័ររបស់អ្នកក្នុងរយៈពេលវែងគ្រប់គ្រាន់ អាចបើកដំណើរការកុំព្យូទ័រអ្នកសាឡើងវិញដោយប្រើLiveCD ហើយអាចចម្លងទិន្នន័យរបស់អ្នកដោយមិនចាំបាច់ខ្វល់ខ្វាយពីពាក្យសម្ងាត់ឡើយអ្វីឡើយ។ ប្រសិនបើជននោះអាចយកកុំព្យូទ័រអ្នកទៅប្រើបានមួយរយៈទៀតនោះ នោះហានិភ័យនឹងកាន់តែធ្ងន់ធ្ងរហើយ។ ម្យ៉ាងទៀត វាមិនមែនមានតែពាក្យសម្ងាត់របស់Windowsប៉ុណ្ណោះទេ ដែលអ្នកត្រូវព្រួយបារម្ភនោះ អ្នកមិនគួរទុកចិត្តលើពាក្យសម្ងាត់របស់កម្មវិធី Microsoft Word ឬ Adobe Acrobat ដូចគ្នា។
</div>


[*ការធ្វើកូដនីកម្ម*](/km/glossary#Encryption) ព័ត៌មានរបស់លោកអ្នក មានលក្ខណៈដូចគ្នាទៅនឹង   ការរក្សាព័ត៌មានរបស់លោកអ្នកនៅក្នុងទូដែកចាក់សោរមួយ។ មានតែអ្នកដែលមានកូនសោ ឬស្គាល់បន្សំកូដសម្ងាត់របស់សោរ (ក្នុងករណីនេះ សំដៅលើកូនសោរ[*កូដនីយកម្ម*](/km/glossary#Encryption) ឬពាក្យសម្ងាត់)ប៉ុណ្ណោះ ដែលអាចបើកចូលយកបាន។ ការប្រៀបធៀបនេះ មានលក្ខណៈសមស្របពិសេសសម្រាប់កម្មវិធី [*TrueCrypt*](/km/glossary#TrueCrypt) និងកម្មវិធីដែលមានលក្ខណៈដូចវា។ កម្មវិធីទាំងនេះ បង្កើតប្រអប់សុវត្ថិភាពដែលមានឈ្មោះថា'Encrypted Volumes' (ប្រអប់សម្ងាត់) ជាជាងការការពារឯកសារមួយៗដោយឡែកពីគ្នា។ លោកអ្នកអាចដាក់ចំនួនឯកសារបានច្រើនទៅក្នុង [*ថតកូដនិយកម្ម*](/km/glossary#Encryption) មួយបាន ប៉ុន្តែកម្មវិធីទាំងនេះនឹងមិនការពារអ្វីដែលរក្សាទុកនៅកន្លែងផ្សេងនៅក្នុងកុំព្យូទ័រ ឬអង្គចងចាំ USB របស់លោកអ្នកឡើយ។

<div class="getstarted" markdown="1">
**អនុវត្តន៍៖ ចាប់ផ្តើមជាមួយ** [***កម្មវិធី TrueCrypt  - មគ្គុទ្ទេសក៍ណែនាំអំពី ការរក្សាទុកឯកសារដោយសុវត្ថិភាព***](/km/truecrypt_main)
</div>


មានកម្មវិធីផ្សេងទៀត ដែលផ្តល់សេវា*[កូដនីយកម្ម](/km/glossary#Encryption)*ស្រដៀងគ្នានេះដែរ ប៉ុន្តែកម្មវិធី [*TrueCrypt*](/km/glossary#TrueCrypt) មានលក្ខណៈពិសេសមួយចំនួន ដែលអាចឲ្យលោកអ្នកអាចរៀបចំយុទ្ធសាស្ត្រសុវត្ថិភាពព័ត៌មានរបស់ខ្លួនបាន។ វាផ្តល់លទ្ធភាព**កូដនីយកម្មជាអចិន្ត្រៃយ៍ដល់ថាសផ្ទុកទិន្នន័យកុំព្យូទ័រទាំងមូលរបស់លោកអ្នក** ដែលរាប់បញ្ចូលទាំងគ្រប់ឯកសារទាំងអស់របស់អ្នក ឯកសារបណ្តោះអាសន្នទាំងអស់ដែលបង្កើតក្នុងអំឡុងពេលអ្នកធ្វើការ គ្រប់កម្មវិធីទាំងអស់ដែលអ្នកបានបញ្ចូល និងគ្រប់ឯកសាររបស់ប្រព័ន្ធប្រតិបត្តិការ Windows ទាំងអស់។ កម្មវិធីTrueCrypt អាចប្រើដើម្បីធ្វើ*[កូដនីយកម្ម](/km/glossary#Encryption)* នៅក្នុងឧបករណ៍ផ្ទុកទិន្នន័យចល័តបានផងដែរ។ វាផ្តល់មុខងារ'ការពា'ពិសេសដែលមានបរិយាយនៅក្នុងផ្នែក [***ការលាក់ព័ត៌មានរសើបរបស់លោកអ្នក***](/km/chapter_4_2) ខាងក្រោម។ លើសពីនេះទៅទៀត TrueCrypt គឺជាកម្មវិធី [*ឥតគិតថ្លៃនិងបើកចំហ*](/km/glossary#FOSS) មួយ។


<div class="background" markdown="1">
ប៉ាប្លូ៖ ត្រូវហើយ ឥឡូវនេះឯងបានធ្វើឲ្យខ្ញុំបារម្ភហើយ។ ចុះអ្នកប្រើប្រាស់ផ្សេងៗទៀតដែលប្រើកុំព្យូទ័រតែមួយ? តើនេះមានន័យថា ពួកគេសុទ្ធតែអាចចូលអានឯកសារដែលមាននៅក្នុងថតឯកសារក្នុង'My Documents (ម៉ាយដកឃ្យូមិន)' មែនទេ?

ក្លូដ្យា៖ ខ្ញុំចូលចិត្តចំពោះរបៀបនៃការគិតរបស់ឯងនេះណាស់! ប្រសិនបើពាក្យសម្ងាត់របស់Windowsមិនអាចការពារឯងពីជនឈ្លានពានបានផងនោះ តើវាអាចការពារឯងពីអ្នកដទៃទៀតដែលមានគណនីនៅក្នុងកុំព្យូទ័រតែមួយបានដោយរបៀបណា? តាមពិត ថតឯកសារ My Documents របស់ឯង ជាធម្មតានរណាក៏អាចមើលឃើញដែរ ដូច្នេះហើយ អ្នកប្រើប្រាស់ផ្សេងទៀតប្រហែលជាមិនពិបាកអ្វីសោះឡើយ ក្នុងការចូលអានឯកសាររបស់ឯងនោះ។ ឯងគិតត្រូវហើយ ទោះបីថតឯកសារត្រូវបានបង្កើតឡើងក្នុងលក្ខណៈ'ឯកជន'ក៏ដោយ  ប្រសិនបើឯងមិនប្រើកម្មវិធីកូដនីយកម្មណាមួយទេ នោះឯងនៅមិនទាន់មានសុវត្ថិភាពឡើយ</i>
</div>


### ដំបូន្មានអំពី ការប្រើប្រាស់ឯកសារកូដនីយកម្មដោយសុវត្ថិភាព ###
ការរក្សាទុកទិន្នន័យសម្ងាត់ អាចជាហានិភ័យមួយសម្រាប់អ្នក និងមនុស្សដែលអ្នកធ្វើការជាមួយ។ *[កូដនីយកម្ម](/km/glossary#Encryption)* អាចកាត់បន្ថយហានិភ័យនេះបាន ប៉ុន្តែមិនអាចលុបបំបាត់វាបានទាំងស្រុងនោះទេ។ ជំហានទីមួយចំពោះការការពារព័ត៌មានរសើប គឺត្រូវកាត់បន្ថយវាមកត្រឹមកម្រិតដែលលោកអ្នកអាចរក្សាទុកជាប់ខ្លួនបាន។ ប្រសិនបើលោកអ្នកមិនមានហេតុផល ក្នុងការរក្សាទុកឯកសារពិសេសណាមួយ ឬប្រភេទព័ត៌មានពិសេសណាមួយទេនោះ លោកអ្នកគួរតែលុបវាចោល (សូមមើល[***ជំពូក ៦ ៖ របៀបបំផ្លាញព័ត៌មានរសើប***](/km/chapter-6) សម្រាប់ព័ត៌មានបន្ថែម អំពីរបៀបលុបឯកសារដោយសុវត្ថិភាព។ ជំហានទីពីរ គឺត្រូវប្រើកម្មវិធី [*កូដនីយកម្ម*](/km/glossary#Encryption)ល្អមួយ ដែលមានដូចជាកម្មវិធី [*TrueCrypt*](/km/glossary#TrueCrypt) ជាដើម។


<div class="background" markdown="1">
ក្លូដ្យា៖ អញ្ចឹង ប្រហែលជាយើងមិនចាំបាច់ត្រូវរក្សាទុកព័ត៌មាន ដែលអាចកំណត់អត្តសញ្ញាណអ្នកផ្តល់សក្ខីភាពទាំងនេះទេ។ តើឯងគិតយ៉ាងម៉េចដែរ?

ប៉ាប្លូ៖ មែនហើយ។ យើងគួរតែកត់ត្រាវាតិចបំផុតតាមដែលអាចធ្វើទៅបាន។ បន្ថែមពីលើនេះ យើងគួរបង្កើតកូដសាមញ្ញមួយ ដែលយើងអាចប្រើដើម្បីការពារឈ្មោះ និងទីតាំង ដែលយើងត្រូវការកត់ត្រាជាចាំបាច់ ។	
</div>


ត្រឡប់មកការប្រៀបធៀបជាមួយទូដែកចាក់សោវិញ មានកិច្ចការពីរបីដែលលោកអ្នកគួរចងចាំជានិច្ច នៅពេលប្រើកម្មវិធី [*TrueCrypt*](/km/glossary#TrueCrypt) និងកម្មវិធីដែលមានលក្ខណៈដូចគ្នានេះ។ មិនថាទូដែករបស់លោកអ្នករឹងមាំកម្រិតណានោះទេ វានឹងមិនជួយលោកអ្នកបានឡើយ ប្រសិនបើលោកអ្នកទុកទ្វារចំហ។ នៅពេលប្រអប់ [*TrueCrypt*](/km/glossary#TrueCrypt) របស់លោកអ្នកត្រូវបាន 'Mount (ម៉ោនថ៍)' (នៅរៀងរាល់ពេលដែលលោកអ្នកអាចចូលប្រើអ្វីៗដែលមានក្នុងនោះដោយខ្លួនឯង)  ទិន្នន័យរបស់លោកអ្នកអាចងាយរងហានិភ័យផងដែរ ដោយហេតុនេះហើយ លោកអ្នកគួររក្សាវាឲ្យបិទជាប់ជានិច្ច លើកលែងតែនៅពេលលោកអ្នកកំពុងអាន ឬកែប្រែឯកសារដែលមាននៅខាងក្នុងវាប៉ុណ្ណោះ។


មានស្ថានភាពមួយចំនួនដែលអ្នកចាំបាច់ត្រូវចងចាំថា មិនត្រូវទុកប្រអប់[*កូដនីយកម្ម*](/km/glossary#Encryption) របស់អ្នកឲ្យនៅ Mount ឡើយ៖

- ផ្តាច់សេវាប្រអប់សម្ងាត់ទាំងនោះ នៅពេលលោកអ្នកដើរចេញពីកុំព្យូទ័រសម្រាប់រយៈពេលណាមួយ។ ទោះបីលោកអ្នកមានទម្លាប់ទុកកុំព្យូទ័ររបស់ខ្លួនឲ្យដំណើរការចោលក្នុងពេលយប់ក៏ដោយ លោកអ្នកចាំបាច់ត្រូវប្រាកដថា លោកអ្នកមិនទុកឯកសាររសើបឲ្យជនឈ្លានពានអាចចូលយកបានតាមលក្ខណៈរូបវន្ត ឬពីចម្ងាយ ខណៈដែលខ្លួនមិននៅឡើយ។
- ផ្តាច់សេវាប្រអប់កូដនីយកម្មទាំងនោះ មុនពេលដាក់កុំព្យូទ័ររបស់លោកអ្នកឲ្យដេកលក់។ ចំណុចនេះអនុវត្តចំពោះទាំងមុខងារ'Suspend ឬ ព្យួរ' និង'Hibernate ឬសម្ងំស្ងៀម' ដែលជាទូទៅត្រូវបានប្រើជាមួយលែបថប ប៉ុន្តែអាចមាននៅក្នុងកុំព្យូទ័រដេសថបផងដែរ។
- ផ្តាច់សេវាប្រអប់កូដនីយកម្មទាំងនោះ មុនពេលអនុញ្ញាតឲ្យនរណាម្នាក់ផ្សេងទៀតប្រើកុំព្យូទ័ររបស់លោកអ្នក។ នៅពេលយកលែបថបមួយឆ្លងកាត់កន្លែងត្រួតពិនិត្យសន្តិសុខ ឬច្រកឆ្លងកាត់ព្រំដែន វាជាការសំខាន់ណាស់ដែលលោកអ្នកត្រូវផ្តាច់សេវាប្រអប់ [*កូដនីយកម្ម*](/km/glossary#Encryption)ទាំងអស់ ហើយបិទដំណើរការកុំព្យូទ័ររបស់លោកអ្នកទាំងស្រុង។
- ផ្តាច់សេវាប្រអប់កូដនីយកម្មទាំងនោះ មុននឹងស៊កភ្ជាប់អង្គចងចាំUSBដែលមិនគួរទុកចិត្ត ឬឧបករណ៍ផ្ទុកទិន្នន័យខាងក្រៅផ្សេងទៀត រាប់បញ្ចូលទាំងរបស់មិត្តភក្តិនិងសហសេវិកផងដែរ។
- ប្រសិនបើលោកអ្នករក្សាប្រអប់ [*កូដនីយកម្ម*](/km/glossary#Encryption) មួយនៅក្នុងអង្គចងចាំUSB  ត្រូវចាំថា គ្រាន់តែដកឧបករណ៍នោះចេញពីកុំព្យូទ័រ ប្រហែលជាមិនទាន់ផ្តាច់សេវាប្រអប់នោះភ្លាមៗទេ។ ទោះបីលោកអ្នកត្រូវការប្រញាប់ធានាសុវត្ថិភាពឯកសាររបស់ខ្លួនក៏ដោយ លោកអ្នកត្រូវតែ Dismount (ឌីសម៉ោនថ៍) ប្រអប់នោះឲ្យបានត្រឹមត្រូវសិន រួចផ្តាច់សេវារបស់ឧបករណ៍ផ្ទុកទិន្នន័យខាងក្រៅឬអង្គចងចាំនោះ បន្ទាប់មកទើបដកឧបករណ៍នោះចេញពីកុំព្យូទ័រ។ លោកអ្នកប្រហែលជាត្រូវអនុវត្តន៍ រហូតដល់លោកអ្នករកឃើញមធ្យោបាយដែលលឿនបំផុត ដើម្បីធ្វើកិច្ចការទាំងអស់នេះ។
	
ប្រសិនបើ លោកអ្នកសម្រេចចិត្តរក្សាទុកប្រអប់ [*TrueCrypt*](/km/glossary#TrueCrypt) របស់លោកអ្នកនៅក្នុងអង្គចងចាំUSBមួយ លោកអ្នកអាចរក្សាទុកសំណៅចម្លងនៃកម្មវិធី [*TrueCrypt*](/km/glossary#TrueCrypt) ជាមួយវាផងដែរ។ ធ្វើដូចនេះ នឹងអនុញ្ញាតឲ្យលោកអ្នកអាចចូលប្រើទិន្នន័យរបស់ខ្លួនបាន ដោយប្រើកុំព្យូទ័ររបស់អ្នកដទៃ។ ប៉ុន្តែ វិធានធម្មតានៅតែត្រូវអនុវត្ត៖ ប្រសិនបើលោកអ្នកមិនទុកចិត្តថា កុំព្យូទ័រនោះថាគ្មាន [*Malware*](/km/glossary#Malware)ទេនោះ លោកអ្នកមិនគួរវាយបញ្ចូលពាក្យសម្ងាត់របស់ខ្លួន ឬចូលបើកទិន្នន័យរសើបរបស់ខ្លួនក្នុងកុំព្យូទ័រនោះឡើយ។


