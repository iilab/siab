

---

lang: km
community: guide
type: tactics
legacy: True
child: True
weight: 1
depth: 3
title: Securing your email

---

មានវិធានការសំខាន់ពីរបីជំហាន ដែលលោកអ្នកអាចអនុវត្ត ដើម្បីបង្កើនសុវត្ថិភាពនៃទំនាក់ទំនងតាមអ៊ីមែលរបស់ខ្លួន។ ទីមួយ គឺត្រូវប្រាកដថា មានតែអ្នកដែលលោកអ្នកផ្ញើអ៊ីមែលជាក់លាក់ទៅឱ្យប៉ុណ្ណោះ ដែលអាចអានអ៊ីមែលនោះបាន។ ចំណុចនេះត្រូវបានពិភាក្សានៅក្នុងផ្នែក [*ការរក្សាភាពឯកជននៃវែបមែលរបស់លោកអ្នក*](/km/chapter_7_1#Keeping_your_webmail_private) និងផ្នែក [*ការផ្លាស់ប្តូរទៅគណនីអ៊ីមែលដែលមានសុវត្ថិភាពជាងមុន*](/km/chapter_7_1#Switching_to_a_more_secure_email_account) នៅខាងក្រោម។ លើសពីនេះទៀតនោះ ពេលខ្លះ គឺជាការសំខាន់ដែលទំនាក់ទំនងអ៊ីមែលរបស់លោកអ្នកមានសមត្ថភាពពិនិត្យផ្ទៀងផ្ទាត់បានថា សារជាក់លាក់មួយគឺពិតជាមកពីលោកអ្នក និងមិនមែនមកពីនរណាម្នាក់ដែលប្រហែលជាកំពុងប៉ុនប៉ងក្លែងធ្វើជាលោកអ្នកឡើយ។ មធ្យោបាយមួយដើម្បីសម្រេចការនេះបាន ត្រូវបានបរិយាយនៅក្រោមចំណុច [*សុវត្ថិភាពអ៊ីមែលកម្រិតខ្ពស់*](/km/chapter_7_4) នៅក្នុងផ្នែក [*ការបម្លែងជាអក្សរសម្ងាត់ និងការបញ្ជាក់អត្តសញ្ញាណសារអ៊ីមែលនីមួយៗ*](/km/chapter_7_4#Encrypting_and_authenticating_individual_email_messages)។

លោកអ្នកគួរដឹងផងដែរអំពីអ្វីដែលត្រូវធ្វើ នៅពេលលោកអ្នកគិតថា ភាពឯកជននៃគណនីអ៊ីមែលរបស់ខ្លួនប្រហែលត្រូវបានបំពាន។ ផ្នែក [*ដំបូន្មានអំពីការឆ្លើយតប ចំពោះការឃ្លាំមើលអ៊ីមែលដែលជាប់សង្ស័យ*](/km/chapter_7_2) មានលើកឡើងអំពីបញ្ហានេះ។ 

ត្រូវកុំភ្លេចផងដែរថា អ៊ីមែលដែលមានសុវត្ថិភាពមួយមិនមានប្រយោជន៍អ្វីដល់លោកអ្នកឡើយ ប្រសិនបើគ្រប់ពាក្យទាំងអស់ដែលលោកអ្នកវាយ នៅក្នុងអ៊ីមែលនោះត្រូវបានកត់ត្រាទុកដោយស្ប៉ាយវែរ ហើយត្រូវបានផ្ញើទៅតាមកាលកំណត់តាមអ៊ីនធើរណែតទៅឱ្យភាគីទីបី។ [*ជំពូក ១ ៖ របៀបការពារកុំព្យូទ័ររបស់លោកអ្នកពី ម៉ាលវែរ និងក្រុមហេកឃ័រ*](/km/chapter-1) មានផ្តល់យោបល់មួយចំនួនអំពីរបៀបបង្ការបញ្ហាប្រភេទនេះ ហើយ [*ជំពូក ៣ ៖ របៀបបង្កើត និងថែរក្សាពាក្យសម្ងាត់សុវត្ថិភាព*](/km/chapter-3) នឹងជួយការពារគណនីរបស់លោកអ្នក សម្រាប់កម្មវិធីប្រើអ៊ីមែលនិងផ្ញើសាររហ័សភ្លាមៗដែលត្រូវបានលើកមកបរិយាយនៅខាងក្រោម។

### ការរក្សាភាពឯកជននៃវែបមែលរបស់លោកអ្នក ###

អ៊ីនធឺណេត គឺជាបណ្តាញកុំព្យូទ័របើកចំហមួយ ដែលនៅក្នុងនោះព័ត៌មានធ្វើដំណើរក្នុងទម្រង់មួយដែលអាចអានបាន។ ប្រសិនបើសារអ៊ីមែលធម្មតាមួយត្រូវបានស្ទាក់ចាប់នៅតាមផ្លូវទៅកាន់អ្នកទទួល នោះគេអាចអានខ្លឹមសាររបស់វាបានដោយងាយស្រួល។ ហើយ ដោយសារអ៊ីនធឺណេតគ្រាន់តែជាបណ្តាញធំទូលាយកម្រិតពិភពលោកមួយ ដែលពឹងផ្អែកទៅលើកុំព្យូទ័រអន្តរការីជាច្រើនដើម្បីដឹកនាំចរាចរណ៍ទិន្នន័យ មនុស្សផ្សេងៗជាច្រើនអាចមានឱកាស ស្ទាក់ចាប់សារបាននៅតាមផ្លូវនេះ។ *ក្រុមហ៊ុនផ្តល់សេវា   អ៊ីនធើរណែត [*ISP*](/km/glossary#ISP)* របស់លោកអ្នក គឺជាភាគីទីមួយដែលទទួលបានសារអ៊ីមែល នៅពេលសារអ៊ីមែលនោះចាប់ផ្តើមធ្វើដំណើរទៅកាន់អ្នកទទួល។ ស្រដៀងគ្នានេះដែរ  [*ISP*](/km/glossary#ISP) របស់អ្នកទទួលសារ គឺជាកន្លែងឈប់ចុងក្រោយនៃសាររបស់លោកអ្នក មុនពេលសារនោះត្រូវបានប្រគល់ដល់អ្នកទទួល។ ប្រសិនបើលោកអ្នកមិនប្រុងប្រយ័ត្នជាមុនទេនោះ សាររបស់លោកអ្នកអាចត្រូវបានអានឬលួចកែនៅត្រង់ចំណុចទាំងនេះ ឬនៅកន្លែងណាមួយរវាងចំណុចទាំងនេះ។


<div class="background" markdown="1">
ប៉ាប្លូ៖ ខ្ញុំបានប្រាប់ទៅដៃគូរបស់យើងម្នាក់អំពីបញ្ហាទាំងអស់នេះ  គាត់បាននិយាយថា គាត់និងសហសេវិករបស់គាត់ ជួនកាលគ្រាន់តែថតសារសំខាន់ទៅក្នុងថតឯកសារ 'សេចក្តីព្រាង' ('Drafts') របស់គណនីវែបមែលមួយ ដែលពួកគេទាំងអស់មានពាក្យសម្ងាត់រួមគ្នាមួយសម្រាប់គណនីវែបមែលនោះ។ ស្តាប់ទៅដូចជាចម្លែកណាស់សម្រាប់ខ្ញុំ ប៉ុន្តែតើវាអាចដំណើរការបានទេ? ខ្ញុំមានន័យថា ដោយព្រោះសារទាំងនោះជាក់ស្តែងមិនដែលត្រូវបានផ្ញើចេញ តើការធ្វើរបៀបនេះ អាចនឹងបង្ការមិនឱ្យជនណាម្នាក់អាចអានសារទាំងនោះបានដែរឬទេ?

ក្លូដ្យា៖ រាល់ពេលដែលឯងអានអ៊ីមែលនៅក្នុងកុំព្យូទ័ររបស់ឯង  ទោះបីវាគ្រាន់តែជា'សេចក្តីព្រាង'មួយក៏ដោយ  តែខ្លឹមសាររបស់វាត្រូវបានផ្ញើតាមអ៊ីនធឺណេតទៅឱ្យឯងរួចហើយ។ បើមិនអញ្ចឹងទេនោះ វាមិនអាចលេចនៅលើអេក្រង់របស់ឯងបានទេ តើត្រូវទេ? ការសំខាន់គឺថា បើនរណាម្នាក់តាមឃ្លាំមើលឯង ពួកគេមិនត្រឹមតែពិនិត្យតាមដានសារអ៊ីមែលរបស់ឯងប៉ុណ្ណោះទេ គឺពួកគេអាចស្គែនគ្រប់ព័ត៌មានដែលអាចអានបានទាំងអស់ ដែលធ្វើដំណើរទៅ ឬពីកុំព្យូទ័ររបស់ឯង។ ម្យ៉ាងទៀត ការនេះអាចនឹងធ្វើទៅបាន លុះត្រាតែ គ្រប់គ្នាភ្ជាប់សេវាដែលមានសុវត្ថិភាព ទៅគណនីវែបមែលរួមនោះប៉ុណ្ណោះ។ ហើយ ប្រសិនបើពួកគេភ្ជាប់សេវាដោយសុវត្ថិភាពហើយនោះ វាពិតជាមិនបង្កអន្តរាយអ្វីឡើយ ក្នុងការបង្កើតគណនីផ្សេងពីគ្នា ឬ ចុចលើប៊ូតុង'បញ្ជូន'('Send')នោះឡើយ។
</div>

ការធានាសុវត្ថិភាពនៃការភ្ជាប់សេវាអ៊ីនធឺណេត រវាងកុំព្យូទ័របស់លោកអ្នក និងទំព័រអ៊ីនធឺណេតដែលលោកអ្នកបើកមើល អាចធ្វើបានជាយូរមកហើយ។ ជាញឹកញាប់ លោកអ្នកជួបកម្រិតសុវត្ថិភាពនេះ នៅពេលបញ្ចូលពាក្យសម្ងាត់ ឬព័ត៌មានប័ណ្ណឥណទានទៅក្នុងទំព័រអ៊ីនធឺណេត។ បច្ចេកវិទ្យាដែលអាចធ្វើការនេះបាន មានឈ្មោះថា Secure Sockets Layer [*SSL*](/km/glossary#SSL) [*encryption*](/km/glossary#Encryption)។ លោកអ្នកអាចដឹងបានថា តើលោកអ្នកកំពុងប្រើ[*SSL*](/km/glossary#SSL) ឬអត់ ដោយមើលដោយយកចិត្តទុកដាក់លើ **របាអាសយដ្ឋាន** នៃកម្មវិធីបើកអ៊ីនធឺណេតរបស់លោកអ្នក។

គ្រប់អាសយដ្ឋានអ៊ីនធឺណេតទាំងអស់ ជាធម្មតាចាប់ផ្តើមដោយអក្សរ **HTTP**  ដូចដែលបានឃើញនៅក្នុងឧទាហរណ៍ខាងក្រោម៖

![](/sites/securitybkp.ngoinabox.org/files/u7/01.png)

នៅពេលលោកអ្នកកំពុងបើកមើលទំព័រអ៊ីនធឺណេតមានសុវត្ថិភាពមួយ អាសយដ្ឋានរបស់វានឹងចាប់ផ្តើមដោយអក្សរ**HTTPS**។

![](/sites/securitybkp.ngoinabox.org/files/u7/02.png)

អក្សរ**S**ដែលបន្ថែមនៅខាងចុង មានន័យថា កុំព្យូទ័ររបស់លោកអ្នកបានបើកការភ្ជាប់សេវាមានសុវត្ថិភាពមួយចំពោះទំព័រ អ៊ីនធើរណែតនោះ។ 
លោកអ្នកអាចកត់សម្គាល់ផងដែរនូវនិមិត្តសញ្ញា 'មេសោ' នៅក្នុង**របាអាសយដ្ឋាន** ឬនៅក្នុង**របាStatus**(Status Bar) នៅខាងក្រោមផ្ទាំងកម្មវិធីបើកអ៊ីនធឺណេតរបស់លោកអ្នក។ ទាំងអស់នេះ គឺជាសញ្ញាប្រាប់លោកអ្នកឱ្យដឹងថា  អ្នកដែលអាចនឹងកំពុងពិនិត្យតាមដានការភ្ជាប់សេវាអ៊ីនធឺណេតរបស់លោកអ្នក នឹងមិនអាចលួចយកការណ៍អំពីទំនាក់ទំនងរវាងលោកអ្នក និងទំព័រអ៊ីនធឺណេតនោះបានឡើយ។

បន្ថែមពីលើការការពារពាក្យសម្ងាត់ និងប្រតិបត្តិការហិរញ្ញវត្ថុ ប្រភេទនៃ [*ការបម្លែងជាទម្រង់សម្ងាត់*](/km/discussion#Encryption)នេះ មានលក្ខណៈល្អឥតខ្ចោះសម្រាប់ធានាសុវត្ថិភាពវែបមែលរបស់លោកអ្នក។ ប៉ុន្តែ ក្រុមហ៊ុនផ្តល់សេវាវែបមែលជាច្រើន មិនផ្តល់ជូនការប្រើប្រាស់ដែលមានសុវត្ថិភាពទេ។ ក្រុមហ៊ុនជាច្រើនផ្សេងទៀត តម្រូវឱ្យលោកអ្នកបើកដំណើរការវាដោយជាក់ច្បាស់ ដោយការកំណត់មុខងារអាទិភាពមួយ ឬដោយការវាយអក្សរនៅក្នុង**HTTPS**ដោយដៃ។ លោកអ្នកគួរជានិច្ចកាលត្រូវប្រាកដថា ការភ្ជាប់សេវារបស់លោកអ្នក គឺមានសុវត្ថិភាព មុនពេលលោកអ្នកបើកចូលគណនី អានអ៊ីមែល ឬផ្ញើសារ។

លោកអ្នកគួរយកចិត្តទុកដាក់ខ្លាំងផងដែរ ប្រសិនបើ ភ្លាមៗនោះ កម្មវិធីបើកអ៊ីនធឺណេតរបស់លោកអ្នកចាប់ផ្តើមប្រាប់អំពី   [*វិញ្ញាបនបត្រសុវត្ថិភាព*](/km/glossary#Security_certificate) គ្មានសុពលភាព នៅពេលលោកអ្នកប៉ុនប៉ងចូលប្រើគណនីវែប មែលមានសុវត្ថិភាពមួយ។ វាអាចមានន័យថា មាននរណាម្នាក់កំពុងលួចចូលក្នុងការទំនាក់ទំនងរវាងកុំព្យូទ័ររបស់លោកអ្នក និងកុំព្យូទ័របម្រើ ដើម្បីស្ទាក់ចាប់សាររបស់លោកអ្នក។ ជាចុងក្រោយ ប្រសិនបើលោកអ្នកពឹងផ្អែកទៅលើវែបមែល ដើម្បីផ្លាស់ប្តូរព័ត៌មានរសើប វាគឺជាការសំខាន់ដែលកម្មវិធីបើកអ៊ីនធឺណេតរបស់លោកអ្នកត្រូវមានលក្ខណៈអាចទុកចិត្តបានបំផុត តាមដែលអាចធ្វើទៅបាន។ អាចពិចារណាអំពីការតម្លើងកម្មវិធី Mozilla [*Firefox*](/km/glossary#Firefox) និង មុខងារពាក់ព័ន្ធសុវត្ថិភាពបន្ថែមរបស់វា។
.
<div class="getstarted" markdown="1">
អនុវត្តន៍៖ ចាប់ផ្តើមជាមួយកម្មវិធី [*Firefox ជាមួយមុខងារបន្ថែមរបស់វា - មគ្គុទ្ទេសក៍ណែនាំអំពី កម្មវិធីបើកអ៊ីនធឺណេតមានសុវត្ថិភាព*](/km/firefox_main)
</div>	

<div class="background" markdown="1">
ប៉ាប្លូ៖ ម្នាក់ក្នុងចំណោមអ្នកដែលនឹងធ្វើការលើរបាយការណ៍នេះជាមួយយើង ទំនងជាប្រើគណនីវែបមែលYahooរបស់គាត់ នៅពេលគាត់មិនស្ថិតនៅក្នុងការិយាល័យ។ ហើយខ្ញុំដូចជាចាំថា មានម្នាក់ផ្សេងទៀតកំពុងប្រើHotmail។ ដូច្នេះ ប្រសិនបើខ្ញុំផ្ញើសារមួយទៅអ្នកទាំងពីរនេះ តើអ្នកផ្សេងទៀតអាចអានវាបានដែរឬទេ?

ក្លូដ្យា៖ មុខជាអាច។ Yahoo, Hotmail និងក្រុមហ៊ុនផ្តល់សេវាវែបមែលជាច្រើនផ្សេងទៀត  មានទំព័រអ៊ីនធឺណេតមិនមានសុវត្ថិភាព ដែលមិនអាចការពារភាពឯកជន នៃសាររបស់អ្នកប្រើប្រាស់បានទេ។ យើងនឹងត្រូវផ្លាស់ប្តូរទម្លាប់របស់មនុស្សមួយចំនួន បើយើងចង់ឱ្យការពិភាក្សាអំពីសក្ខីភាពទាំងនេះទៅបានដោយសុវត្ថិភាព។
</div>		

### ការផ្លាស់ប្តូរទៅប្រើគណនីអ៊ីមែលដែលមានសុវត្ថិភាពជាងមុន ###

មានក្រុមហ៊ុនផ្តល់សេវាវែបមែលតិចតួចប៉ុណ្ណោះ ដែលផ្តល់ជូនសេវា [*SSL*](/km/glossary#SSL)ដល់អ៊ីមែលរបស់លោកអ្នក។ ឧទា. Yahoo និង Hotmail ផ្តល់នូវការភ្ជាប់សេវាមានសុវត្ថិភាពមួយ *តែក្នុងខណៈពេល* ដែលលោកអ្នកបើកចូលគណនីតែប៉ុណ្ណោះដើម្បីការពារពាក្យសម្ងាត់ ប៉ុន្តែសាររបស់លោកអ្នកត្រូវបានផ្ញើ និងទទួលដោយមិនមានសុវត្ថិភាព។ លើសពីនេះទៅទៀត Yahoo, Hotmail និងក្រុមហ៊ុនផ្តល់សេវាវែបមែលខ្លះផ្សេងទៀត ដាក់បញ្ចូល [*IP address*](/km/glossary#IP_address) របស់កុំព្យូទ័រ ដែលលោកអ្នកកំពុងប្រើ ទៅក្នុងគ្រប់សារទាំងអស់ដែលលោកអ្នកផ្ញើ។

ម្យ៉ាងទៀត គណនី Gmail ប្រើការភ្ជាប់សេវាមានសុវត្ថិភាពមួយ ក្នុងអំឡុងពេលបើកចូលគណនី និងរហូតដល់លោកអ្នកចាកចេញពីគណនី។ លោកអ្នកអាចបញ្ជាក់ការនេះបាន ក្នុងអំឡុងពេលប្រើគណនីនោះ ដោយមើលទៅរបាអាសយដ្ឋាន និងសង្កេតមើលអាសយដ្ឋានURLដែលចាប់ផ្តើមដោយអក្សរ 'https'  ដែលក្នុងនោះអក្សរ 's' ជាសញ្ញាប្រាប់ថា គឺជាការភ្ជាប់សេវាមានសុវត្ថិភាពមួយ។ Gmail មិនបើកបង្ហាញ [*IP address*](/km/glossary#IP_address) របស់លោកអ្នកទៅ អ្នកទទួលអ៊ីមែល គឺមិនដូចYahooឬHotmailឡើយ ។ ប៉ុន្តែ លោកអ្នកមិនគួរពឹងផ្អែកទាំងស្រុងទៅលើGoogle សម្រាប់ការរក្សាភាពសម្ងាត់នៃទំនាក់ទំនងអ៊ីមែលរសើបរបស់ខ្លួនឡើយ។ Google ស្គែននិងកត់ត្រាខ្លឹមសារនៃសាររបស់អ្នកប្រើប្រាស់របស់វា សម្រាប់គោលបំណងយ៉ាងច្រើន ហើយកាលពីមុនធ្លាប់ទទួលអនុវត្តតាមការទាមទារ របាស់រដ្ឋាភិបាលដែលរឹតត្បឹតសេរីភាពឌីជីតថល។ សូមមើល ផ្នែក[***សេចក្តីសម្រាប់អានបន្ថែម***](/km/chapter_7_5) សម្រាប់ព័ត៌មានបន្ថែមអំពី គោលនយោបាយស្តីពីភាពឯកជន របស់ក្រុមហ៊ុន Google។


ប្រសិនបើអាច លោកអ្នកគួរបង្កើតគណនីអ៊ីមែល [*RiseUp*](/km/glossary#RiseUp) ថ្មីមួយ ដោយបើកគេហទំព័រ[*https://mail.riseup.net*](https://mail.riseup.net)។ [*RiseUp*](/km/glossary#RiseUp) ផ្តល់ជូនអ៊ីមែលដោយឥតគិតថ្លៃ ដល់បណ្តាសកម្មជននៅជុំវិញពិភពលោក ហើយយកចិត្តទុកដាក់យ៉ាងខ្លាំងក្លាបំផុត ដើម្បីការពារព័ត៌មាន ដែលរក្សាទុកនៅក្នុងកុំព្យូទ័របម្រើ (server) របស់ខ្លួន។ ជាយូរមកហើយ ពួកវាគឺជាធនធានដ៏គួរឱ្យទុកចិត្តមួយ សម្រាប់អ្នកដែលត្រូវការដំណោះស្រាយធ្វើឱ្យអ៊ីមែលមានសុវត្ថិភាព។ ពួកវាមានគោលនយោបាយតឹងរឹងបំផុត ចំពោះភាពឯកជននៃអ្នកប្រើប្រាស់របស់ខ្លួន មិនដូចជាGoogleឡើយ ហើយមិនមានផលប្រយោជន៍ពាណិជ្ជកម្មណាមួយ ដែលអាចនឹងមានវិវាទជាមួយគោលនយោបាយទាំងនេះនៅថ្ងៃណាមួយឡើយ។ ប៉ុន្តែ ដើម្បីបង្កើតបានគណនី [*RiseUp*](/km/glossary#RiseUp) ថ្មីមួយ លោកអ្នកត្រូវការមាន 'invite codes' ចំនួនពីរ។ លេខកូដទាំងនេះ អាចចែកចាយឱ្យដោយអ្នកដែលមានគណនី [*RiseUp*](/km/glossary#RiseUp) មួយ។ ប្រសិនបើលោកអ្នកមានសំណៅដើមមួយនៃកូនសៀវភៅនេះ លោកអ្នកគួរបានទទួល 'invite codes' របស់លោកអ្នកអមជាមួយវា។ បើមិនដូច្នេះទេ លោកអ្នកនឹងចាំបាច់ត្រូវរកឱ្យបានអ្នកប្រើប្រាស់ [*RiseUp*](/km/glossary#RiseUp) ចំនួនពីរនាក់ ហើយសុំឱ្យពួកគេម្នាក់ៗផ្ញើលេខកូដមួយឱ្យលោកអ្នក។

<div class="getstarted" markdown="1">
អនុវត្តន៍៖ ចាប់ផ្តើមជាមួយ [*RiseUp  - មគ្គុទ្ទេសក៍ណែនាំអំពី សេវាអ៊ីមែលមានសុវត្ថិភាព*](/km/riseup_main)
</div>	

ទាំងGmail និង[*RiseUp*](/km/glossary#RiseUp) សុទ្ធតែមានលក្ខណៈលើសពីក្រុមហ៊ុនផ្តល់សេវាវែបមែលធម្មតា។ ពួកវាអាចប្រើបានផងដែរជាមួយកម្មវិធីអ៊ីមែលមួយ ដូចជាកម្មវិធី Mozilla [*Thunderbird*](/km/glossary#Thunderbird)ជាដើម ដែលអាចប្រើបានជាមួយបច្ចេកទេសដែលបរិយាយនៅក្រោមចំណុច [***សុវត្ថិភាពអ៊ីមែលកម្រិតខ្ពស់***](/km/chapter_7_4)។ ការធានាថា    កម្មវិធីអ៊ីមែលរបស់លោកអ្នក ធ្វើការភ្ជាប់សេវា [*ដែលត្រូវបានបម្លែងជាទម្រង់សម្ងាត់*](/km/glossary#Encryption)មួយ ទៅក្រុមហ៊ុនផ្តល់សេវារបស់លោកអ្នក គឺគ្រាន់តែមានសារៈសំខាន់ស្មើនឹងការចូលប្រើវែបមែលរបស់លោកអ្នកតាម រយៈ **HTTPS** ប៉ុណ្ណោះ។ ប្រសិនបើលោកអ្នកប្រើកម្មវិធីអ៊ីមែលមួយ សូមមើល [***មគ្គុទ្ទេសក៍ណែនាំអំពី កម្មវិធីThunderbird***](/km/thunderbird_main) សម្រាប់ព័ត៌មានលម្អិតបន្ថែម។ ប៉ុន្តែ យ៉ាងហោចណាស់ លោកអ្នកគួរប្រាកដថា បើកដំណើរការ [*SSL*](/km/glossary#SSL) ឬ[*ការបម្លែងជាទម្រង់សម្ងាត់*](/km/glossary#Encryption) សម្រាប់កុំព្យូទ័របម្រើ (server)សម្រាប់អ៊ីមែលចូលនិងចេញ។

<div class="background" markdown="1">
ប៉ាប្លូ៖ ដូច្នេះ តើខ្ញុំគួរប្តូរទៅប្រើ RiseUp ឬខ្ញុំអាចរក្សាការប្រើGmail  ហើយគ្រាន់តែប្តូរទៅប្រើអាសយដ្ឋាន 'https' ដែលមានសុវត្ថិភាព?

ក្លូដ្យា៖ វាអាស្រ័យលើការសម្រេចចិត្តរបស់ឯង ប៉ុន្តែមានបញ្ហាខ្លះដែលឯងគួរពិចារណាឱ្យបានច្បាស់លាស់ នៅពេលជ្រើសរើសយកក្រុមហ៊ុនផ្តល់សេវាអ៊ីមែលមួយ។ ទីមួយ តើក្រុមហ៊ុនទាំងនោះផ្តល់ឱ្យគណនីឯងនូវការភ្ជាប់សេវាមួយដែលមានសុវត្ថិភាពដែរឬទេ? Gmail គឺផ្តល់ការភ្ជាប់សេវាមួយដែលមានសុវត្ថិភាព ដូច្នេះឯងប្រើវាគឺមិនអីទេ។ ទីពីរ តើឯងទុកចិត្តអ្នកគ្រប់គ្រងទាំងនោះថា ជួយរក្សាភាពឯកជននៃអ៊ីមែលរបស់ឯង និង មិនអានវា ឬចែករំលែកវាជាមួយអ្នកដទៃដែរឬទេ? នោះគឺស្រេចទៅលើឯង។ ហើយជាចុងក្រោយ ឯងចាំបាច់ត្រូវគិតថា តើឯងអាចទទួលយកបានឬអត់ ចំពោះការដែលឯងត្រូវបានកំណត់អត្តសញ្ញាណជាមួយក្រុមហ៊ុនផ្តល់សេវានោះ។ ឬបើនិយាយម្យ៉ាងទៀត តើវានឹងនាំឱ្យឯងមានបញ្ហាដែរឬទេ ក្នុងការប្រើអាសយដ្ឋានអ៊ីមែលមួយដែលបញ្ចប់ដោយអក្សរ 'riseup.net' ដែលអក្សរនេះត្រូវបានស្គាល់ថាពេញនិយមក្នុងចំណោមសកម្មជន? ឬតើឯងត្រូវការអាសយដ្ឋាន 'gmail.com' មួយដែលមានបែបផែនជាងនេះដែរឬទេ?
</div>

មិនថាកម្មវិធីអ៊ីមែល ដែលលោកអ្នកសម្រេចចិត្តប្រើ មានសុវត្ថិភាពប៉ុណ្ណានោះទេ  លោកអ្នកត្រូវចាំថា សារនីមួយៗមានអ្នកផ្ញើមួយ និងអ្នកទទួលមួយ ឬច្រើន។ លោកអ្នកខ្លួនឯងផ្ទាល់ គឺជាផ្នែកនៃរូបភាពនេះ។ ទោះបីលោកអ្នកចូលប្រើគណនីអ៊ីមែល របស់ខ្លួនដោយសុវត្ថិភាពក៏ដោយ លោកអ្នកត្រូវពិចារណាថា តើមនុស្សដែលលោកអ្នកទាក់ទង អាចនឹងមាន ឬអាចនឹងមិនមានការប្រុងប្រយ័ត្នជាមុនអ្វីខ្លះ នៅពេលផ្ញើ អាន និងឆ្លើយតបសារទាំងនោះ។ លើសពីនេះ ត្រូវព្យាយាមស្គាល់ផងដែរនូវទីតាំងរបស់ក្រុមហ៊ុនផ្តល់សេវាអ៊ីមែលរបស់អ្នក ដែលមានទំនាក់ទំនងអ៊ីមែលជាមួយលោកអ្នក។ ជាធម្មតា ប្រទេសមួយចំនួនមានលក្ខណៈឈ្លានពានជាងប្រទេសផ្សេងទៀត នៅពេលធ្វើការឃ្លាំមើលអ៊ីមែល។ **ដើម្បីធានាភាពឯកជននៃទំនាក់ទំនង រវាងលោកអ្នកនិងអ្នកដែលមានទំនាក់ទំនងជាមួយលោកអ្នក លោកអ្នកគួរប្រើសេវាអ៊ីមែលមានសុវត្ថិភាព ដែលស្ថិតក្នុងប្រទេស ដែលមានសុវត្ថិភាពខ្ពស់។**  ហើយ ប្រសិនបើលោកអ្នកចង់ប្រាកដថា សារនានាមិនត្រូវបានស្ទាក់ចាប់ នៅចន្លោះរវាងកុំព្យូទ័របម្រើអ៊ីមែលរបស់លោកអ្នក និងកុំព្យូទ័របម្រើអ៊ីមែលរបស់អ្នក ដែលមានទំនាក់ទំនងជាមួយលោកអ្នក លោកអ្នកប្រហែលត្រូវជ្រើសរើសយកគណនីទាំងអស់ ដែលចេញពីក្រុមហ៊ុនផ្តល់សេវាតែមួយ។ [*RiseUp*](/km/glossary#RiseUp) គឺជាជម្រើសដ៏ល្អមួយ។
 
### ដំបូន្មានបន្ថែម អំពីការលើកកម្ពស់កម្រិតសុវត្ថិភាពអ៊ីមែលរបស់លោកអ្នក ### 

- ជានិច្ចកាល ត្រូវមានការប្រយ័ត្នប្រយែង នៅពេលបើកឯកសារភ្ជាប់របស់អ៊ីមែល ដែលលោកអ្នកមិនរំពឹងចង់បាន ដែលមកពីអ្នកដែលលោកអ្នកមិនស្គាល់ ឬដែលមានចំណងជើងប្រធានបទគួរឱ្យសង្ស័យ។ នៅពេលបើកអ៊ីមែលដូចនេះ លោកអ្នកត្រូវប្រាកដថា កម្មវិធីប្រឆាំងមេរោគរបស់លោកអ្នកមានលក្ខណៈទាន់សម័យ ហើយត្រូវយកចិត្តទុកដាក់បំផុត ចំពោះគ្រប់ពាក្យព្រមានដែលបង្ហាញដោយកម្មវិធីបើកអ៊ីនធឺណេត ឬកម្មវិធីអ៊ីមែលរបស់លោកអ្នក។
- ការប្រើកម្មវិធីកុំព្យូទ័រអនាមិកភាព ដូចជា [*Tor*](/km/glossary#Tor) ដែលត្រូវបានបរិយាយនៅក្នុង [***ជំពូក ៨ ៖ របៀបរក្សាអនាមិកភាព និងគេចវាងពីការត្រួតពិនិត្យអ៊ីនធឺណេត***](/km/chapter-8) អាចជួយលោកអ្នកលាក់សេវាអ៊ីមែល ដែលបានជ្រើសរើស មិនឱ្យមើលឃើញដោយអ្នកដែលប្រហែលជាកំពុងពិនិត្យ តាមដានការភ្ជាប់សេវាអ៊ីនធឺណេតរបស់លោកអ្នក។ ហើយ ដោយអាស្រ័យលើវិសាលភាពនៃការត្រួតពិនិត្យអ៊ីនធឺណេត នៅក្នុងប្រទេសរបស់លោកអ្នក លោកអ្នកអាចត្រូវការប្រើកម្មវិធី[*Tor*](/km/glossary#Tor) ឬកម្មវិធីមួយក្នុងចំណោមកម្មវិធី[*គេចវាងការត្រួតពិនិត្យ*](/km/glossary#Circumvention)ផ្សេងទៀតដែលមានបរិយាយនៅក្នុង[***ជំពូក ៨***](/km/chapter-8) ដើម្បីចូលទៅដល់ក្រុមហ៊ុនផ្តល់សេវាអ៊ីមែលដែលមានសុវត្ថិភាព ដូចជា [*RiseUp*](/km/glossary#RiseUp) ឬ Gmail ជាដើម។
- នៅពេលបង្កើតគណនីមួយ ដែលលោកអ្នកចង់ប្រើ ដោយរក្សាអនាមិកភាពរបស់ខ្លួន ចំពោះអ្នកទទួលអ៊ីមែលរបស់លោកអ្នក ឬ វេទិកាសាធារណៈ  ដែលលោកអ្នកអាចនឹងផ្ញើសារទៅពួកគេដោយប្រើអ៊ីមែលនោះ  លោកអ្នកត្រូវតែប្រុងប្រយ័ត្ន មិនត្រូវចុះអ្នកប្រើប្រាស់ ឬ 'ឈ្មោះពេញ' ដែលទាក់ទងទៅនឹងជីវិត ឬវិជ្ជាជីវៈផ្ទាល់ខ្លួនរបស់លោកអ្នកឡើយ។ ក្នុងករណីបែបនេះ វាគឺជាការសំខាន់ផងដែរ ដែលលោកអ្នកត្រូវជៀសវាងប្រើ Hotmail, Yahoo ឬក្រុមហ៊ុនផ្តល់សេវាវែបមែលណាមួយផ្សេងទៀត ដែលរួមបញ្ចូល [*IP address*](/km/glossary#IP_address)ទៅក្នុងសារដែលលោកអ្នកផ្ញើ។
- អាស្រ័យទៅតាមអ្នកដែលអាចនឹងមានសិទ្ធិប្រើប្រាស់រូបវន្តកុំព្យូទ័ររបស់លោកអ្នក  ការលុបសម្អាតដានស្នាមរបស់អ៊ីមែលចេញពីឯកសារបណ្តោះអាសន្នរបស់លោកអ្នក អាចមានសារៈសំខាន់ស្មើនឹងការការពារឯកសាររបស់លោកអ្នកដែរ នៅពេលសារអ៊ីមែលធ្វើដំណើរនៅលើអ៊ីនធឺណេត។ សូមមើល [***ជំពូក ៦ ៖ របៀបបំផ្លាញព័ត៌មានរសើប***](/km/chapter-6) និង [***មគ្គុទ្ទេសក៍ណែនាំអំពី កម្មវិធីCCleaner***](/km/ccleaner_main) សម្រាប់ព័ត៌មានលម្អិត។
- លោកអ្នកអាចពិចារណាអំពីការប្រើប្រាស់គណនីអ៊ីមែលអនាមិកច្រើនផ្សេងៗគ្នា សម្រាប់ធ្វើទំនាក់ទំនងជាមួយក្រុមមនុស្សផ្សេងៗគ្នា ដើម្បីការពារខ្លួនពីបណ្តាញកុំព្យូទ័រដែលខ្លួនធ្វើការទាក់ទងជាមួយ។ លោកអ្នកអាចប្រើគណនីអ៊ីមែលផ្សេងៗគ្នាផងដែរ សម្រាប់ចុះឈ្មោះក្នុងសេវាអ៊ីនធឺណេតដែលតម្រូវឱ្យមានគណនីអ៊ីមែល។
- ក្រៅពីការប្រុងប្រយ័ត្នជាមុនទាំងប៉ុន្មានខាងលើនេះ  វានៅតែជាការសំខាន់ ដែលលោកអ្នកត្រូវប្រយ័ត្នអំពីអ្វីដែលខ្លួនសរសេរនៅក្នុងសារទាំងនោះ និងផលប៉ះពាល់ដែលអាចនឹងកើតមាន ក្នុងករណីដែលវាធ្លាក់ចូលទៅក្នុងដៃមនុស្សអាក្រក់។ មធ្យោបាយមួយដើម្បីបង្កើនសុវត្ថិភាពសម្រាប់ការផ្លាស់ប្តូរព័ត៌មាន គឺអភិវឌ្ឍប្រព័ន្ធកូដមួយសម្រាប់ការផ្លាស់ប្តូរព័ត៌មានរសើប ដែលក្នុងនោះលោក អ្នកអាចនឹងមិនប្រើឈ្មោះពិត អាសយដ្ឋានពិតជាដើម។


