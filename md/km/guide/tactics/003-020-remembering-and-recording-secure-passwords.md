

---

lang: km
community: guide
type: tactics
legacy: True
child: True
weight: 2
depth: 3
title: Remembering and recording secure passwords

---

បន្ទាប់ពីបានអានការណែនាំខាងលើនេះ លោកអ្នកប្រហែលជាឆ្ងល់ថា តើមនុស្សដែលគ្មានការចងចាំល្អ អាចនឹងចាំពាក្យសម្ងាត់ដែលមានប្រវែងវែង ស្មុគស្មាញ និងគ្មានអត្ថន័យ ដោយមិនកត់ត្រាទុក បានដោយរបៀបណា។ សារៈសំខាន់នៃការប្រើពាក្យសម្ងាត់ខុសៗគ្នាសម្រាប់គណនីនីមួយៗ ធ្វើឲ្យរឹតតែពិបាកថែមទៀត។ ប៉ុន្តែ មានវិធីសាស្ត្រពីរបី ដែលអាចនឹងជួយលោកអ្នកបង្កើតពាក្យសម្ងាត់ដែលងាយស្រួលចងចាំ ប៉ុន្តែពិបាកនឹងរាវរកឃើញបំផុត ទោះបីអ្នកនោះគឺជាមនុស្សឆ្លាត ហើយប្រើកម្មវិធី'បំបែកពាក្យសម្ងាត់'ទំនើបក៏ដោយ។ លោកអ្នកក៏នៅមានជម្រើសកត់ត្រាពាក្យសម្ងាត់របស់លោកអ្នកផងដែរ ដោយប្រើកម្មវិធីមួយ ដូចជា [*KeePass*](/km/glossary#KeePass) ដែលត្រូវបានបង្កើតឡើងជាពិសេសសម្រាប់គោលបំណងនេះជាដើម។ 

### ការចងចាំពាក្យសម្ងាត់សុវត្ថិភាព ###

ការប្រើតួអក្សរប្រភេទខុសៗគ្នា មានសារៈសំខាន់ណាស់នៅពេលបង្កើតពាក្យសម្ងាត់មួយ។ ការនេះអាចធ្វើទៅបានតាមមធ្យោបាយផ្សេងៗគ្នាជាច្រើនដូចខាងក្រោម៖

- លាយគ្នារវាងអក្សរធំនិងអក្សរតូច ដូចជា៖ 'My naME is Not MR. MarSter' ជាដើម
- លាយគ្នារវាងលេខ និងអក្សរ ដូចជា៖ 'a11 w0Rk 4nD N0 p14Y' ជាដើម
- ដាក់បញ្ចូលនិមិត្តសញ្ញាខ្លះៗ ដូចជា៖ 'c@t(heR1nthery3' ជាដើម
- ប្រើពហុភាសា ដូចជា៖ 'Let Them Eat 1e gateaU au ch()colaT' ជាដើម

វិធីសាស្ត្រណាមួយក្នុងចំណោមវិធីសាស្ត្រទាំងនេះ អាចជួយលោកអ្នកបង្កើនភាពស្មុគស្មាញរបស់ពាក្យសម្ងាត់សាមញ្ញមួយបាន ហើយវាអាចឲ្យលោកអ្នកបង្កើតបានពាក្យសម្ងាត់សុវត្ថិភាពមួយ ដែលអាចចងចាំបានទៀតផង។ អក្សរជំនួសទូទៅមួយចំនួន (ដូចជា ការប្រើលេខ០ជំនួយឲ្យអក្សរ'o' ឬ និមិត្តសញ្ញា'@'ជំនួសឲ្យអក្សរ'a') ត្រូវបានដាក់បញ្ចូលទៅក្នុងកម្មវិធីបំបែកពាក្យសម្ងាត់រួចយូរមកហើយ ប៉ុន្តែការប្រើអក្សរជំនួសទាំងនេះនៅតែជាគំនិតល្អមួយ។ ពួកវាបង្កើនចំនួនពេលវេលារាវរកពាក្យសម្ងាត់ ដែលតម្រូវដោយកម្មវិធីបំបែកពាក្យសម្ងាត់។  ហើយនៅក្នុងស្ថានភាពខ្លះ វាជួយការពារអ្នកពីអ្នកដទៃដែលអាចស្មានពាក្យសម្ងាត់របស់អ្នកត្រូវដោយចៃដន្យផងដែរ។

អ្នកអាចទាញយកអត្ថប្រយោជន៍របស់[*វិធីជំនួយស្មារតី*](/km/glossary#Mnemonic_device) ដែលមានលក្ខណៈបុរាណ ដើម្បីបង្កើតពាក្យសម្ងាត់បានផងដែរ ដូចជាការប្រើអក្សរកាត់ជាដើម។ វិធីសាស្ត្រនេះ អាចបម្លែងពីឃ្លាវែងទៅជាពាក្យស្មុគស្មាញ ហើយមើលទៅហាក់ដូចជាការផ្សំពាក្យដោយចៃដន្យ៖

- 'To be or not to be? That is the question' ក្លាយទៅជា '2Bon2B?TitQ' 
- 'We hold these truths to be self-evident: that all men are created equal' ក្លាយទៅជា 'WhtT2bs-e:taMac=' 
- 'Are you happy today?' ក្លាយទៅជា 'rU:-)2d@y?' 

ទាំងនេះគ្រាន់តែជាឧទាហរណ៍ខ្លះៗ ដើម្បីជួយលោកអ្នកបង្កើតបានវិធីសាស្ត្រផ្ទាល់ខ្លួន ក្នុងការបម្លែងពាក្យនិងឃ្លាទៅជាអក្សរសម្ងាត់ ដើម្បីធ្វើឲ្យពាក្យទាំងនោះមានលក្ខណៈស្មុគស្មាញ និងអាចចងចាំបាន។


ការខិតខំតូចមួយ ដើម្បីធ្វើឲ្យពាក្យសម្ងាត់មានលក្ខណៈកាន់តែស្មុគស្មាញ គឺធ្វើដំណើរលើផ្លូវដ៏វែងមួយ។ ការបង្កើនប្រវែងរបស់ពាក្យសម្ងាត់ដោយតួអក្សរពីរបី ឬដោយបន្ថែមលេខ ឬតួអក្សរពិសេស អាចធ្វើឲ្យវាកាន់តែពិបាកបំបែកបាន។ តារាងខាងក្រោមនេះ បង្ហាញអំពីរយៈពេលដែលHacker អាចនឹងប្រើដើម្បីបំបែកបញ្ជីពាក្យសម្ងាត់ដែលមានលក្ខណៈកាន់តែស្មុគស្មាញឡើងៗ ដោយសាកល្បងបន្សំពាក្យខុសៗគ្នាជាបន្ត បន្ទាប់។

<table border="1">
<tbody>
<tr>
<th>ពាក្យសម្ងាត់គំរូ </th>
<th>រយៈពេលដើម្បីបំបែក ដោយប្រើកុំព្យូទ័រដែលមានល្បឿនធម្មតា</th>
<th>រយៈពេលដើម្បីបំបែក ដោយប្រើកុំព្យូទ័រដែលមានល្បឿនលឿន</th>
</tr>
<tr>
<td>bananas</td>
<td>តិចជាង ១ ថ្ងៃ</td>
<td>តិចជាង ១ ថ្ងៃ</td>
</tr>
<tr>
<td>bananalemonade </td>
<td>២ ថ្ងៃ</td>
<td>តិចជាង ១ ថ្ងៃ</td>
</tr>
<tr>
<td>BananaLemonade</td>
<td>៣ ខែ ១៤ ថ្ងៃ</td>
<td>តិចជាង ១ ថ្ងៃ</td>
</tr>
<tr>
<td>B4n4n4L3m0n4d3</td>
<td>៣ សតវត្ស ៤ ទសវត្ស</td>
<td>១ ខែ ២៦ ថ្ងៃ</td>
</tr>
<tr>
<td>We Have No Bananas</td>
<td>១៩១៥១៤៦៦ សតវត្ស</td>
<td>៣៩៩០ សតវត្ស</td>
</tr>
<tr>
<td>W3 H4v3 N0 B4n4n45</td>
<td>២០២១០២១៣៧២២៧៤២ សតវត្ស</td>
<td>៤២១០៤៦១១៩២សតវត្ស</td>
</tr>
</tbody>
</table>


ជាការពិត ពេលវេលាដែលអាចនឹងចំណាយ ដើម្បីបំបែកពាក្យសម្ងាត់ណាមួយខាងលើនេះ អាចនឹងប្រែប្រួលយ៉ាងខ្លាំង ដោយអាស្រ័យទៅតាមប្រភេទនៃការវាយប្រហារ និងធនធានដែលអ្នកវាយប្រហារមាន។ លើសពីនេះទៅទៀត វិធីសាស្ត្រថ្មីៗដើម្បីបំបែកពាក្យសម្ងាត់កំពុងត្រូវបានបង្កើតជារៀងរាល់ថ្ងៃ។ ដូចគ្នាដែរ តារាងខាងលើនេះបង្ហាញពីផលលំបាកក្នុងការបំបែកពាក្យសម្ងាត់ផងដែរ ដោយគ្រាន់តែអ្នកផ្លាស់ប្តូរតួអក្សរ និងប្រើពីរពាក្យ ឬ បើប្រើឃ្លាខ្លីមួយប៉ុណ្ណោះ។

តារាងខាងលើនេះ គឺឈរលើមូលដ្ឋានគណនារបស់[Passfault (ផាសហ្វលថ៍)](https://passfault.appspot.com/password_strength.html)។ Passfault គឺជាគេហទំព័រអ៊ីនធឺណិតមួយក្នុងចំណោមគេហទំព័រអ៊ីនធឺណិតជាច្រើន ដែលអនុញ្ញាតឲ្យលោកអ្នកអាចធ្វើតេស្តពីភាពរឹងមាំនៃពាក្យសម្ងាត់របស់លោកអ្នកបាន។ ប៉ុន្តែ ដោយសារកម្មវិធីទាំងនេះមានសមត្ថភាពខ្ពស់ខាងបង្ហាញឲ្យឃើញប្រសិទ្ធភាពរវាងប្រភេទពាក្យសម្ងាត់ផ្សេងគ្នា លោកអ្នកមិនគួរបញ្ចូលពាក្យសម្ងាត់ពិតរបស់ខ្លួនទៅក្នុងគេហទំព័រទាំងនេះឡើយ។

### ការកត់ត្រាពាក្យសម្ងាត់ទុកដោយសុវត្ថិភាព ###

ទោះបីជាគំនិតច្នៃប្រឌិតតូចមួយអាចនឹងជួយអ្នកឲ្យចងចាំបានគ្រប់ពាក្យសម្ងាត់របស់ខ្លួនក៏ដោយ  ការដែលតម្រូវឲ្យមានការផ្លាស់ប្តូរពាក្យសម្ងាត់ទៅតាមកាលកំណត់ញឹកញាប់នោះ អាចធ្វើឲ្យអ្នកទល់ច្រកក្នុងការរកគំនិតច្នៃប្រឌិតរបស់អ្នកផងដែរ។ មានវិធីសាស្ត្រផ្សេងមួយ ដែលឲ្យលោកអ្នកអាចបង្កើតពាក្យសម្ងាត់យ៉ាងមានសុវត្ថិភាព សម្រាប់គណនីទាំងអស់របស់លោកអ្នកបាន ដោយមិនចាំបាច់ចង់ចងចាំពួកវាឡើយ។ ជំនួសឲ្យការចងចាំ លោកអ្នកអាចកត់ត្រាពួកវាទុកនៅក្នុង[*ឃ្លាំងផ្ទុកទិន្នន័យពាក្យសម្ងាត់សុវត្ថិភាព*](/km/glossary#Secure_password_database) ដែលមានកូដនីយកម្ម និងអាចយកតាមខ្លួនបានដូចជា កម្មវិធី[*KeePass*](/km/glossary#KeePass) ជាដើម។

<div class="getstarted" markdown="1">
***អនុវត្តន៍៖ ចាប់ផ្តើមជាមួយកម្មវិធី*** [***KeePass - មគ្គុទ្ទេសក៍ណែនាំអំពីការរក្សាទុកពាក្យសម្ងាត់សុវត្ថិភាព***](/km/keepass_main)
</div>

ជាការពិត ប្រសិនបើលោកអ្នកប្រើវិធីសាស្ត្រនេះ នោះវាជាការសំខាន់ណាស់ដែលអ្នកត្រូវបង្កើតនិងចងចាំពាក្យសម្ងាត់សុវត្ថិភាពដ៏រឹងមាំមួយសម្រាប់កម្មវិធី[*KeePass*](/km/glossary#KeePass) ឬកម្មវិធីណាមួយផ្សេងទៀតដែលលោកអ្នកជ្រើសរើសប្រើ។ រៀងរាល់ពេលដែលលោកអ្នកត្រូវការបញ្ចូលពាក្យសម្ងាត់សម្រាប់គណនីជាក់លាក់មួយ លោកអ្នកស្វែងរកវាដោយគ្រាន់តែប្រើតែពាក្យសម្ងាត់មេរបស់លោកអ្នកមួយប៉ុណ្ណោះ ហើយវាមានភាពងាយស្រួលជាងការរអនុវត្តតាមការណែនាំខាងលើ។
<i>*[KeePass](/km/glossary#KeePass)* អនុញ្ញាតឲ្យអ្នកយកតាមខ្លួនបាន មានន័យថា លោកអ្នកអាចដាក់ទិន្នន័យនោះទៅក្នុងអង្គចងចាំUSB  ដើម្បីប្រើប្រាស់ពាក្យសម្ងាត់ទាំងឡាយ នៅពេលលោកអ្នកនៅឆ្ងាយពីកុំព្យូទ័ររបស់ខ្លួន។

ទោះបីវាជាជម្រើសដ៏ល្អបំផុតសម្រាប់អ្នកដែលត្រូវរក្សាគណនីដ៏ច្រើនរបស់ខ្លួនក៏ដោយ  វិធីសាស្ត្រនេះក៏មានគុណវិបត្តិខ្លះៗផងដែរ។ គុណវិបត្តិចម្បងទីមួយ ប្រសិនបើលោកអ្នកបាត់ ឬលុបចោលឃ្លាំងផ្ទុកទិន្នន័យពាក្យសម្ងាត់នេះដែលមានតែមួយនេះដោយចៃដន្យ លោកអ្នកនឹងមិនអាចចូលគណនីណាមួយ ក្នុងចំណោមគណនីដែលមានពាក្យសម្ងាត់ផ្ទុកនៅក្នុងឃ្លាំងផ្ទុកទិន្នន័យនោះបានទៀតឡើយ។ ដោយហេតុនេះហើយ វាជាការសំខាន់បំផុតដែលលោកអ្នកត្រូវថតចម្លងឃ្លាំងផ្ទុកទិន្នន័យ [*KeePass*](/km/glossary#KeePass) របស់លោកអ្នកទុក។ សូមមើល [***ជំពូក ៥ ៖ របៀបស្តារយកមកវិញនូវព័ត៌មានដែលបាត់បង់***](/km/chapter-5) សម្រាប់ព័ត៌មានបន្ថែមអំពីយុទ្ធសាស្ត្រថតចម្លងទិន្នន័យ។ ជាសំណាងល្អ ការដែលឃ្លាំងផ្ទុកទិន្នន័យរបស់លោកអ្នកត្រូវបានបម្លែងជាអក្សរសម្ងាត់ មានន័យថា លោកអ្នកមិនបាច់ភ័យស្លន់ស្លោឡើយ នៅពេលលោកអ្នកបាត់អង្គចងចាំUSB ឬថាសចម្លងទិន្នន័យ ដែលមានសំណៅចម្លងនៃឃ្លាំងផ្ទុកទិន្នន័យនោះ។


គុណវិបត្តិចម្បងទីពីរ អាចនឹងមានលក្ខណៈកាន់តែសំខាន់ថែមទៀត។ ប្រសិនបើលោកអ្នកភ្លេចពាក្យសម្ងាត់មេរបស់កម្មវិធី [*KeePass*](/km/glossary#KeePass) របស់លោកអ្នក  នោះគ្មានមធ្យោបាយណាដើម្បីស្តារយកពាក្យសម្ងាត់ ឬអ្វីៗផ្សេងទៀតដែលមាននៅក្នុងឃ្លាំងផ្ទុកទិន្នន័យនោះបានមកវិញឡើយ។ ដូច្នេះ លោកអ្នកត្រូវប្រាកដថា បានជ្រើសរើសយកពាក្យសម្ងាត់មេមួយដែលធានាសុវត្ថិភាពនិងអាចចងចាំបាន!

នៅក្នុងស្ថានភាពខ្លះ ចំណុចខ្លាំងរបស់វិធីសាស្ត្រនេះក្លាយជាចំណុចខ្សោយរបស់ខ្លួនទៅវិញ។ ប្រសិនបើនរណាម្នាក់បង្ខំលោកអ្នកឲ្យផ្តល់ពាក្យសម្ងាត់មេរបស់ឃ្លាំងផ្ទុកទិន្នន័យ Keepass របស់លោកអ្នក  អ្នកនោះនឹងអាចប្រើគ្រប់ពាក្យសម្ងាត់ទាំងអស់ដែលរក្សាទុកនៅក្នុងទិន្នន័យ Keepass ។ ប្រសិនបើករណីនេះគឺជាស្ថានភាពមួយដែលលោកអ្នកអាចនឹងប្រឈម លោកអ្នកអាចនឹងចាត់ទុកឃ្លាំងផ្ទុកទិន្នន័យ Keepass របស់លោកអ្នកគឺជាឯកសាររសើបមួយ ហើយការពារវាតាមរបៀបដូចដែលបរិយាយនៅក្នុង [***ជំពូក ៤ ៖ របៀបការពារឯកសាររសើបនៅក្នុងកុំព្យូទ័ររបស់លោកអ្នក***](/km/chapter-4)។ លោកអ្នកអាចបង្កើតឃ្លាំងផ្ទុកទិន្នន័យ Keepass ដាច់ដោយឡែកមួយផងដែរ ដើម្បីរក្សាទុកពាក្យសម្ងាត់ការពារព័ត៌មានរសើបច្រើនទៀត ហើយរក្សាការប្រុងប្រយ័ត្នបន្ថែមចំពោះឃ្លាំងផ្ទុកទិន្នន័យនោះ។
 
<div class="background" markdown="1">
ម៉ានសួរ៖ ចាំមួយភ្លែត! ប្រសិនបើកម្មវិធី KeePass ប្រើពាក្យសម្ងាត់មេតែមួយ ដើម្បីការពារគ្រប់ពាក្យសម្ងាត់ផ្សេងទៀតទាំងអស់របស់ឯង តើវាមានសុវត្ថិភាពជាងការប្រើពាក្យសម្ងាត់ដូចគ្នា សម្រាប់គ្រប់គណនីទាំងអស់របស់ឯងដោយរបៀបណា? ខ្ញុំចង់មានន័យថា ប្រសិនបើជនអាក្រក់ស្គាល់ពាក្យសម្ងាត់មេ  ជននោះនឹងអាចចូលប្រើគណនីទាំងអស់នោះបាន មែនទេ?

ម៉ាកដា៖ នេះគឺជាការគិតបានត្រឹមត្រូវមួយ។ ឯងនិយាយត្រូវហើយដែលថា ការការពារពាក្យសម្ងាត់មេរបស់ឯងពិតជាមានសារៈសំខាន់ណាស់  ប៉ុន្តែវាមានភាពខុសគ្នាពីរបីចំណុចសំខាន់ៗ។ ទីមួយ 'ជនអាក្រក់'នេះអាចនឹងមិនត្រឹមតែត្រូវការពាក្យសម្ងាត់របស់ឯងប៉ុណ្ណោះទេ  វាប្រហែលជាត្រូវការទាំងឯកសារឃ្លាំងផ្ទុកទិន្នន័យ KeePassរបស់ឯងទៀតផង។ ប៉ុន្តែ ប្រសិនបើឯងគ្រាន់តែប្រើពាក្យសម្ងាត់ដូចគ្នា សម្រាប់គណនីទាំងអស់របស់ឯង ពេលនោះវាប្រហែលជាត្រូវការតែពាក្យសម្ងាត់នោះប៉ុណ្ណោះ។ ទីពីរ យើងដឹងហើយថា KeePass មានសុវត្ថិភាពខ្ពស់បំផុត មែនទេ? ចំណែកឯ កម្មវិធីនិងគេហទំព័រផ្សេងៗទៀត មានកម្រិតសុវត្ថិភាពខុសៗគ្នា ដោយកម្មវិធីនិងគេហទំព័រខ្លះមានកម្រិតសុវត្ថិភាពទាបជាងកម្មវិធីនិងគេហទំព័រខ្លះទៀត។ ហើយឯងមិនចង់ឲ្យជនណាម្នាក់ដែលបំបែកចូលគេហទំព័រខ្សោយមួយបាន ហើយប្រើអ្វីដែលជននោះដឹងដើម្បីចូលទៅក្នុងគណនីដែលមានសុវត្ថិភាពខ្ពស់ជាងនេះនោះទេ។ នៅមានរឿងមួយទៀតផងដែរ។ KeePass ផ្លល់ភាពងាយស្រួលយ៉ាងពិតប្រាកដក្នុងការផ្លាស់ប្តូរពាក្យសម្ងាត់មេរបស់ឯង ប្រសិនបើឯងគិតថាចាំបាច់។ ខ្ញុំគួរតែមានសំណាងបែបនេះ! ខ្ញុំបានចំណាយពេលពេញមួយថ្ងៃនៅថ្ងៃនេះ ដើម្បីធ្វើបច្ចុប្បន្នភាពពាក្យសម្ងាត់របស់ខ្ញុំ។
</div>


