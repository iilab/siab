

---

lang: km
community: guide
type: tactics
legacy: True
child: True
weight: 3
depth: 3
title: Securing other Internet communication tools

---

មានលក្ខណៈដូចគ្នាច្រើនទៅនឹងអ៊ីមែលដែរ កម្មវិធីផ្ញើសាររហ័សភ្លាមៗ និងកម្មវិធី [*VoIP*](/km/glossary#VoIP) អាចមាន      សុវត្ថិភាព ឬគ្មានសុវត្ថិភាព ដោយអាស្រ័យទៅតាមកម្មវិធីដែលលោកអ្នកបានជ្រើសរើស និងរបៀបដែលលោកអ្នកប្រើកម្មវិធីនោះ។

**ការធានាសុវត្ថិភាពកម្មវិធីផ្ញើសាររហ័សភ្លាមៗ**

កម្មវិធីផ្ញើសាររហ័សភ្លាមៗ ដែលត្រូវបានហៅថាកម្មវិធី 'ជជែកគ្នា'('chat') ផងដែរនោះ ជាធម្មតាមិនមានសុវត្ថិភាពឡើយ ហើយអាចងាយរងហានិភ័យ នៃការឃ្លាំមើលដូចជាអ៊ីមែលដែរ។ សំណាងល្អ មានកម្មវិធីមួយចំនួនដែលអាចជួយធានាសុវត្ថិភាពភាពឯកជន នៃវគ្គជជែកគ្នារបស់លោកអ្នក។ ទោះបីមានលក្ខណៈច្រើនដូចអ៊ីមែលក៏ដោយ បណ្តាញទំនាក់ទំនងមានសុវត្ថិភាពមួយ តម្រូវឱ្យលោកអ្នក និងអ្នកលេងសាររហ័សភ្លាមៗរបស់លោកអ្នកប្រើកម្មវិធីដូចគ្នា និងមានការប្រុងប្រយ័ត្នជាមុនផ្នែកសុវត្ថិភាពដូចគ្នា។

មានកម្មវិធីជជែកគ្នាមួយ ដែលមានឈ្មោះថាកម្មវិធី [*Pidgin*](/km/glossary#Pidgin) ដែលអាចប្រើជាមួយពិធីការផ្ញើសាររហ័សភ្លាមៗ ដែលមានស្រាប់ជាច្រើន ដែលមានន័យថា លោកអ្នកអាចចាប់ផ្តើមប្រើវាបានដោយងាយស្រួល ដោយមិនចាំបាច់ត្រូវផ្លាស់ប្តូរឈ្មោះគណនីរបស់លោកអ្នក ឬបង្កើតបញ្ជីអាសយដ្ឋានរបស់លោកអ្នកឡើយ។ ដើម្បីមានការសន្ទនាជាលក្ខណៈឯកជន និង [*ដែលត្រូវបានបម្លែងជាទម្រង់សម្ងាត់*](/km/glossary#Encryption) តាមរយៈកម្មវិធី [*Pidgin*](/km/glossary#Pidgin)  លោកអ្នកចាំបាច់ត្រូវតែបញ្ចូល និងបើកដំណើរការមុខងារបន្ថែម *Off-the-Record [*OTR*](/km/glossary#OTR)*។ សំណាងល្អ នេះគឺជាដំណើរការសាមញ្ញគួរសមមួយ។

<div class="getstarted" markdown="1">
**អនុវត្តន៍៖ ចាប់ផ្តើមជាមួយកម្មវិធី** [*Pidgin with OTR - មគ្គុទ្ទេសក៍ណែនាំអំពី កម្មវិធីផ្ញើសាររហ័សភ្លាមៗដែលមានសុវត្ថិភាព*](/km/pidgin_main)
</div>

<div class="background" markdown="1">
ប៉ាប្លូ៖ បើវែបមែលរបស់ Yahoo អត់មានសុវត្ថិភាព  នោះមានន័យថា កម្មវិធីជជែកគ្នារបស់ Yahoo(Yahoo Chat) ក៏អត់មានសុវត្ថិភាពដែរ តើមែនទេ?

ក្លូដ្យា៖ អ្វីដែលត្រូវចងចាំគឺថា បើយើងចង់ប្រើកម្មវិធីផ្ញើសាររហ័សភ្លាមៗ ដើម្បីពិភាក្សារបាយការណ៍នេះ យើងចាំបាច់ត្រូវតែប្រាកដថា គ្រប់អ្នកពាក់ព័ន្ធទាំងអស់សុទ្ធតែមានបញ្ចូលកម្មវិធី Pidgin និងមុខងារបន្ថែម OTR ។ បើពួកគេមាន នោះយើងអាចប្រើសេវាជជែកគ្នារបស់ Yahoo ឬសេវាជជែកគ្នាណាមួយផ្សេងទៀត។
</div>

**ការធានាសុវត្ថិភាពកម្មវិធី VoIP របស់លោកអ្នក**

ការហៅតាម [*VoIP*](/km/glossary#VoIP) ទៅអ្នកប្រើប្រាស់ [*VoIP*](/km/glossary#VoIP) ផ្សេងទៀត ជាទូទៅគឺឥតគិតថ្លៃ។ កម្មវិធីខ្លះ អនុញ្ញាតឱ្យលោកអ្នកអាចហៅទៅទូរស័ព្ទបាន ក្នុងតម្លៃថោកផងដែរ  រាប់បញ្ចូលទាំងលេខទូរស័ព្ទក្រៅប្រទេស។ ជាការពិតណាស់ លក្ខណៈពិសេសទាំងនេះអាចមានប្រយោជន៍បំផុត។ កម្មវិធីខ្លះក្នុងចំណោមកម្មវិធី [*VoIP*](/km/glossary#VoIP) ដែលកាន់តែពេញនិយមនាពេលបច្ចុប្បន្ននេះ រួមមានដូចជា [Skype](http://www.skype.com)(សូមមើលខាងក្រោម), [Jitsi](http://jitsi.org/), [Google Hangouts](http://www.google.com/hangouts) និង [Yahoo! Voice](http://voice.yahoo.com/) ជាដើម។

តាមធម្មតា សេវាទំនាក់ទំនងជាសម្លេងនៅលើអ៊ីនធឺណេត មិនមានសុវត្ថិភាពជាងអ៊ីមែល និងសេវាផ្ញើសាររហ័សភ្លាមៗដែលមិនត្រូវបានការពារនោះទេ។ នៅពេលប្រើសេវាទំនាក់ទំនងជាសម្លេង ដើម្បីផ្លាស់ប្តូរព័ត៌មានរសើប ការសំខាន់ត្រូវជ្រើសរើសយកកម្មវិធីមួយដែលបម្លែងសម្លេងនិយាយគ្នាទៅជាទម្រង់សម្ងាត់ នៅតាមផ្លូវបញ្ជូនទិន្នន័យពីកុំព្យូទ័ររបស់លោកអ្នកទៅកុំព្យូទ័ររបស់អ្នកទទួលការហៅ។ គឺជាការប្រសើរបំផុតផងដែរ ដែលត្រូវប្រើកម្មវិធីសេរីនិងបើកចំហ ដោយគួរជ្រើសយកកម្មវិធីដែលត្រូវបានពិនិត្យមើលឡើងវិញ ធ្វើតេស្តសាកល្បង និងណែនាំដោយសហគមន៍គួរឱ្យទុកចិត្តមួយ។ តាមលក្ខណៈវិនិច្ឆ័យខាងលើនេះ យើងសូមណែនាំឱ្យលោកអ្នកសាកល្បងប្រើកម្មវិធី [*Jitsi*](http://jitsi.org/) ជាជម្រើសកម្មវិធីVoIPរបស់លោកអ្នក។

<div class="getstarted" markdown="1">
**អនុវត្តន៍៖ ចាប់ផ្តើមជាមួយកម្មវិធី** [*Jitsi - សេវាទំនាក់ទំនងជាសម្លេង ជាវីដេអូ និងជាអក្សរផ្ញើសាររហ័សភ្លាមៗ ដែលមានសុវត្ថិភាព*](/km/jitsi)
</div>

**កំណត់សម្គាល់អំពីសុវត្ថិភាពរបស់កម្មវិធី Skype**

កម្មវិធី [*Skype*](/km/glossary#Skype) គឺជាកម្មវិធីផ្ញើសាររហ័សភ្លាមៗ និងកម្មវិធី VoIP ទូទៅមួយ ដែលអាចប្រើបានផងដែរសម្រាប់ហៅទៅទូរស័ព្ទប្រើខ្សែ និងទូរស័ព្ទចល័ត។ ទោះបីវាពេញនិយមក៏ដោយ មានបញ្ហាខ្លះធ្វើឱ្យកម្មវិធីនេះមិនមែនជាជម្រើសមួយដែលមានសុវត្ថិភាព ។ បញ្ហាទាំងនេះមួយចំនួន ត្រូវបានបរិយាយនៅខាងក្រោម។

កម្មវិធីSkype អាច [*បម្លែងជាទម្រង់សម្ងាត់*](/km/glossary#Encryption) បានទាំងសារ និងសម្លេង។ វាអាចនឹងធ្វើដូច្នេះបាន នៅពេលដែលភាគីទំនាក់ទំនងទាំងសងខាងកំពុងប្រើកម្មវិធី Skype ដូចគ្នាប៉ុណ្ណោះ។ វាមិនបម្លែងជាទម្រង់សម្ងាត់នូវការហៅទៅទូរស័ព្ទ ឬអក្សរដែលត្រូវបានផ្ញើជាសារ SMS ទេ។

ប្រសិនបើភាគីទំនាក់ទំនងទាំងសងខាង កំពុងប្រើកម្មវិធី Skype(មិនក្លែងក្លាយ)  មុខងារបម្លែងជាទម្រង់សម្ងាត់របស់វា អាចនឹងធ្វើឱ្យការហៅនោះមានសុវត្ថិភាពជាងការហៅតាមទូរស័ព្ទធម្មតា។  ប៉ុន្តែ ដោយសារ Skype គឺជាកម្មវិធីបិទជិតមួយ ធ្វើឱ្យសវនកម្ម និងការវាយតម្លៃទៅលើសេចក្តីប្រកាសរបស់វាអំពីការបម្លែងជាទម្រង់សម្ងាត់ មិនអាចធ្វើទៅបាន ដែលដោយហេតុនេះហើយ គេមិនអាចពិនិត្យផ្ទៀងផ្ទាត់បានថា តើវាកំពុងការពារអ្នកប្រើប្រាស់ និង ព័ត៌មាននិងទំនាក់ទំនងរបស់អ្នកប្រើប្រាស់បានល្អកម្រិតណាឡើយ។ [***ជំពូក ១ ៖ របៀបការពារកុំព្យូទ័ររបស់លោកអ្នកពីម៉ាលវែរ និងក្រុមហេកឃ័រ***](/km/chapter-1) មាននិយាយអំពីគុណសម្បត្តិរបស់ *កម្មវិធីកុំព្យូទ័រសេរីនិងបើកចំហ* [*FOSS*](/km/glossary#FOSS) នៅក្នុងផ្នែក [***ការរក្សាកម្មវិធីកុំព្យូទ័ររបស់លោកអ្នកឱ្យទាន់សម័យជានិច្ច***](/km/chapter_1_4)។

ដូចដែលបានបញ្ជាក់ខាងលើ  ខណៈដែលយើងមិនអាចណែនាំថា កម្មវិធី Skype ជាកម្មវិធីទំនាក់ទំនងមានសុវត្ថិភាពនោះ ប្រសិនបើមានអ្នកនៅតែសម្រេចប្រើវា ធ្វើជាកម្មវិធីសម្រាប់ទំនាក់ទំនងរសើបរបស់ខ្លួន វាគឺជាការសំខាន់ណាស់ ដែលអ្នកនោះត្រូវមានការប្រុងប្រយ័ត្នជាមុនមួយចំនួន៖ 

- ត្រូវដោនឡូត និងបញ្ចូលកម្មវិធី Skype ដែលបានមកពីគេហទំព័រផ្លូវការរបស់វា [www.skype.com](http://www.skype.com)ប៉ុណ្ណោះ ដើម្បីជៀសវាងទទួលបានកម្មវិធី Skype មួយដែលមានឆ្លងស្ប៉ាយវែរ។ ជានិច្ចកាល ត្រូវពិនិត្យផ្ទៀងផ្ទាត់មើល URL ដើម្បីប្រាកដថាលោកអ្នកកំពុងភ្ជាប់ទៅកាន់គេហទំព័រផ្លូវការរបស់វា។ នៅក្នុងប្រទេសមួយចំនួន គេហទំព័ររបស់ Skype ត្រូវបានបិទ  ហើយ/ឬ គេហទំព័រក្លែងក្លាយខ្លះដែលប្រកាសថាជាគេហទំព័រផ្លូវការរបស់ Skype កំពុងមានដំណើរការ។ នៅក្នុងករណីដូចនេះជាច្រើន សំណៅកម្មវិធី Skype ដែលឃើញមាន ទំនងជាបានឆ្លងម៉ាលវែរ ដែលបង្កើតឡើងដើម្បីស៊ើបយកការណ៍លើទំនាក់ទំនងណាមួយ។ ត្រូវប្រើកម្មវិធីគេចវាងការត្រួតពិនិត្យ ដែលមានបរិយាយនៅក្នុង [ជំពូក ៨](/km/chapter-8) ដើម្បីភ្ជាប់ទៅកាន់គេហទំព័ររបស់ Skype និងដោនឡូតសំណៅកម្មវិធី Skype ពិតប្រាកដមួយ នៅគ្រប់ពេលដែលលោកអ្នកចង់បញ្ចូលឬចង់ប្តូរទៅសំណៅ កម្មវិធីថ្មីចុងក្រោយបំផុត។
- វាគឺជាការសំខាន់ណាស់ ដែលត្រូវផ្លាស់ប្តូរពាក្យសម្ងាត់របស់ Skype ឱ្យបានទៀងទាត់។ Skype អនុញ្ញាតឱ្យមានការបើកចូលគណនីច្រើនពីទីតាំងផ្សេងៗគ្នា ហើយមិនប្រាប់លោកអ្នកឱ្យដឹងពីចំនួនរបស់វគ្គជជែកគ្នា ដែលមានក្នុងពេលតែមួយឡើយ។ ចំណុចនេះចោទជាហានិភ័យធំមួយ គឺ ប្រសិនបើពាក្យសម្ងាត់របស់លោកអ្នកត្រូវបានគេដឹង អ្នកដែលដឹងពាក្យសម្ងាត់នោះអាចបើកចូលប្រើគណនីផងដែរ។ គ្រប់វគ្គជជែកគ្នា ដែលត្រូវបានបើកចូល អាចទទួលបានគ្រប់ទំនាក់ទំនងជាអក្សរទាំងអស់ ហើយមានសិទ្ធិចូលមើលប្រវត្តិនៃការហៅនានា។ ការផ្លាស់ប្តូរពាក្យសម្ងាត់ គឺជាមធ្យោបាយតែមួយគត់ដើម្បីបិទដំណើរការទុច្ចរិតទាំងនេះ(ដោយការបង្ខំឱ្យបើកចូលគណនីម្តងទៀត)។
- គួរតែកំណត់មុខងារកំណត់ភាពឯកជន នៅក្នុង Skype ផងដែរ ដើម្បីកុំឱ្យវារក្សាទុកប្រវត្តិនៃការជជែកគ្នា។
- គួរតែបិទដំណើរការមុខងារកំណត់របស់ Skype ដែលទទួលយកឯកសារដែលផ្ញើចូលដោយស្វ័យប្រវត្តិ ព្រោះយូរៗម្តងវាធ្លាប់ត្រូវបានប្រើដើម្បីចម្លងម៉ាលវែរ/ស្ប៉ាយវែរទៅក្នុងកុំព្យូទ័រ។
- ត្រូវពិនិត្យផ្ទៀងផ្ទាត់ដោយឯករាជ្យជានិច្ច នូវអត្តសញ្ញាណរបស់អ្នកដែលលោកអ្នកកំពុងទាក់ទងជាមួយ។ នៅពេលមានការជជែកគ្នាជាសម្លេង  វាមានលក្ខណៈងាយស្រួលជាងក្នុងការពិនិត្យផ្ទៀងផ្ទាត់ ជាពិសេសប្រសិនបើលោកអ្នកស្គាល់អ្នកដែលខ្លួនចង់និយាយជាមួយ។
- ត្រូវសម្រេចចិត្តថា តើឈ្មោះអ្នកប្រើប្រាស់ Skype គួរកំណត់អត្តសញ្ញាណលោកអ្នក ឬមានទំនាក់ទំនងណាមួយជាមួយឈ្មោះពិតរបស់លោកអ្នក ឬឈ្មោះអង្គភាពរបស់លោកអ្នកដែរឬទេ។
- ត្រូវមានមធ្យោបាយផ្សេងទៀតជានិច្ចសម្រាប់ទាក់ទងគ្នា ព្រោះ Skype អាចលែងមាននៅពេលណាមួយ។
- ត្រូវប្រយ័ត្នអំពីអ្វីដែលលោកអ្នកនិយាយ - ត្រូវបង្កើតប្រព័ន្ធកូដមួយ ដើម្បីពិភាក្សាអំពីប្រធានបទរសើប ដោយមិនប្រើពាក្យជាក់លាក់។

ទោះបីកម្មវិធី Skype មានភាពពេញនិយមក៏ដោយ  ក្តីបារម្ភណ៍ខាងលើធ្វើឱ្យវាអាចមានបញ្ហាចំពោះបទពិសោធន៍សុវត្ថិភាព ហើយយើងសូមណែនាំឱ្យលោកអ្នកចាប់ផ្តើមប្រើកម្មវិធីដូចជា Jitsi សម្រាប់ VoIP និងកម្មវិធី [*Pidgin*](/km/glossary#Pidgin)ដែលមានមុខងារបន្ថែម [*OTR*](/km/glossary#OTR) សម្រាប់សេវាផ្ញើសាររហ័សភ្លាមៗដែលមានសុវត្ថិភាព។

