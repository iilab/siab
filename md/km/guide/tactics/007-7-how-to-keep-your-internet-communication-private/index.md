

---

lang: km
community: guide
type: tactics
legacy: True
child: False
weight: 007
title: 7. How to keep your Internet communication private

---

ភាពងាយស្រួល តម្លៃទាប និងភាពបែនបាន នៃសេវាអ៊ីមែល និងសេវាផ្ញើសាររហ័សភ្លាមៗ ធ្វើឱ្យសេវាទាំងនេះមានតម្លៃបំផុតសម្រាប់បុគ្គលម្នាក់ៗ និងអង្គភាពនានា បើទោះបីជា សេវាអ៊ីនធឺណេតនៅមានកំណត់ក៏ដោយ។ កម្មវិធីកុំព្យូទ័រដូចជា [*Jitsi*](https://jitsi.org/), [*Skype*](/km/glossary#Skype) និងកម្មវិធី *Voice-over-IP* [*VoIP*](/km/glossary#VoIP) ជាដើម ក៏មានលក្ខណៈពិសេសដូចកម្មវិធីខាងលើផងដែរ សម្រាប់អ្នកដែលមានអ៊ីនធឺណែតល្បឿនលឿន។ ក៏ប៉ុន្តែ គេមិនអាចពឹងផ្អែកទៅលើ មធ្យោបាយទំនាក់ទំនងបែបប្រពៃណីទាំងនេះ ដើម្បីរក្សាភាពឯកជននៃព័ត៌មានរសើបបាននោះទេ។ ជាការពិត នេះគឺមិនមានអ្វីថ្មីឡើយ។ សំបុត្រប្រៃសណីយ៍ ការហៅទូរស័ព្ទ និងសារជាអក្សរ សុទ្ធតែប្រឈមនឹងហានិភ័យផងដែរ ជាពិសេស នៅពេលត្រូវបានប្រើដោយអ្នកដែលត្រូវបានកំណត់មុខសញ្ញាឃ្លាំមើលដោយអាជ្ញាធរ។

ចំណុចខុសគ្នាសំខាន់មួយ រវាងបច្ចេកទេសទំនាក់ទំនងតាមឌីជីតថល/អ៊ីនធឺណេត និងវិធីសាស្ត្រទំនាក់ទំនងដែលបុរាណជាងនេះ គឺនៅត្រង់ថា៖ ទំនាក់ទំនងតាមឌីជីតថល/អ៊ីនធឺណេត អនុញ្ញាតឱ្យលោកអ្នក អាចកំណត់កម្រិតសុវត្ថិភាព របស់ខ្លួនផ្ទាល់បាន។ បើលោកអ្នកផ្ញើអ៊ីមែល ផ្ញើសាររហ័សភ្លាមៗ និងធ្វើការសន្ទនាតាម [*VoIP*](/km/glossary#VoIP) ដោយប្រើវិធីសាស្ត្រគ្មានសុវត្ថិភាព  នោះមធ្យោបាយទំនាក់ទំនងទាំងនេះ ស្ទើរតែមានកម្រិតភាពឯកជនទាបជាងសំបុត្រ ឬការទូរស័ព្ទទៅទៀត។ កត្តានេះមួយផ្នែកគឺដោយសារតែកុំព្យូទ័រដែលមានសមត្ថភាពខ្ពស់ខ្លះ អាចឆែករក កំណត់អត្តសញ្ញាណអ្នកផ្ញើ អ្នកទទួល និងពាក្យគន្លឹះជាក់លាក់បានដោយប្រើពាក្យគន្លឹះ។ កម្រិតនៃការតាមដានព័ត៌មានដូចគ្នានេះទៅលើបណ្តាញទំនាក់ទំនងបែបបុរាណ ត្រូវការ មានធនធានច្រើនជាងនេះ។ ប៉ុន្តែ ប្រសិនបើលោកអ្នកអនុវត្តការប្រុងប្រយ័ត្នជាមុនខ្លះ នោះលទ្ធផលផ្ទុយពីនេះអាចក្លាយជាការពិត។ ឥឡូវនេះ ភាពអាចបត់បែនបានរបស់កម្មវិធីទំនាក់ទំនងអ៊ីនធឺណេត និងភាពរឹងមាំនៃកម្មវិធី [*បម្លែងជាទម្រង់សម្ងាត់*](/km/glossary#Encryption) ទំនើប អាចផ្តល់នូវកម្រិតភាពឯកជនមួយ ដែលពីមុនធ្លាប់តែមានតែចំពោះអង្គភាពយោធា និងភ្នាក់ងារស៊ើបការសម្ងាត់របស់ជាតិប៉ុណ្ណោះ។

ដោយអនុវត្តតាមសេចក្តីណែនាំ និងសាកល្បងកម្មវិធីកុំព្យូទ័រ ដែលត្រូវបានពិភាក្សានៅក្នុងជំពូកនេះ លោកអ្នកអាចពង្រឹង    សុវត្ថិភាពទំនាក់ទំនងរបស់ខ្លួនបានយ៉ាងច្រើន។ សេវាអ៊ីមែល [*RiseUp*](/km/glossary#RiseUp), មុខងារបន្ថែម ការពារការថតទុក (Off the Record) [*OTR*](/km/glossary#OTR) សម្រាប់កម្មវិធីផ្ញើសាររហ័សភ្លាមៗ [*Pidgin*](/km/glossary#Pidgin), កម្មវិធី Mozilla [*Firefox*](/km/glossary#Firefox)  និងមុខងារបន្ថែម [*Enigmail*](/km/glossary#Enigmail) សម្រាប់កម្មវិធីអ៊ីមែល Mozilla [*Thunderbird*](/km/glossary#Thunderbird)  សុទ្ធតែជាកម្មវិធីល្អទាំងអស់។ ប៉ុន្តែ នៅពេលប្រើពួកវា លោកអ្នកគួរចងចាំថា ភាពឯកជននៃ      ការសន្ទនាជាក់លាក់មួយ មិនដែលធានាបានមួយរយភាគរយទេ។ លោកអ្នកតែងតែនៅមានការគំរាមកំហែងមួយចំនួន ដែលលោកអ្នកមិនបានគិតដល់ ដែលមានដូចជា កម្មវិធី [*keylogger*](/km/glossary#Keylogger) សម្ងំនៅក្នុងកុំព្យូទ័ររបស់លោកអ្នក មានមនុស្សកំពុងលួចស្តាប់នៅមាត់ទ្វាររបស់អ្នក អ្នកឆ្លើយឆ្លងអ៊ីមែលមិនប្រុងប្រយ័ត្ន ឬហេតុការណ៍មិនបានគិតដល់ណាមួយផ្សេងទៀតជាដើម។ គោលបំណងរបស់ជំពូកនេះ គឺដើម្បីជួយលោកអ្នកកាត់បន្ថយទាំងការគំរាមកំហែងដែលមិនទាន់កើតឡើងចំពោះលោកអ្នក  និង ដើម្បីជៀសវាងស្ថានភាពធ្ងន់ធ្ងរ ដែលលោកអ្នកមិនគួរផ្ញើ តាមអ៊ីនធឺណេតនូវអ្វីដែលលោកអ្នកមិនចង់ឱ្យគេដឹងជាសាធារណៈឡើយ។

<div class="background" markdown="1">
ក្លូដ្យា និងប៉ាប្លូ ធ្វើការជាមួយអង្គការសិទ្ធិមនុស្សក្រៅរដ្ឋាភិបាលមួយ នៅក្នុងប្រទេសមួយនៃទ្វីបអាមេរិកខាងត្បូង។ បន្ទាប់ពីបានចំណាយពេលបីបួនខែ ក្នុងការប្រមូលសក្ខីភាពពីសាក្សីអំពីបញ្ហារំលោភសិទ្ធិមនុស្សដែលត្រូវប្រព្រឹត្តដោយយោធានៅក្នុងតំបន់របស់ពួកគេរួចមក ពួកគេបានចាប់ផ្តើមចាត់វិធានការដើម្បីការពារទិន្នន័យដែលពួកគេទទួលបាន។ ពួកគេបានរក្សាទុកព័ត៌មានដែលខ្លួនត្រូវការ ដោយប្រើកម្មវិធីមួយឈ្មោះថា ទ្រូគ្រីប (TrueCrypt) ហើយត្រូវបានថតចម្លងទុកនៅក្នុងទីតាំងរូបវន្តជាច្រើនកន្លែង។ ខណៈពេលរៀបចំដើម្បីផ្សព្វផ្សាយទិដ្ឋភាពខ្លះនៃសក្ខីភាពទាំងនេះនៅក្នុងរបាយការណ៍ ពួកគេបានយល់ឃើញថា ពួកគេចាំបាច់ត្រូវពិភាក្សាអំពីព័ត៌មានរសើបមួយចំនួន ជាមួយសហសេវិកពីរបីរូបនៅក្នុងប្រទេសមួយផ្សេងទៀត។ ទោះបីពួកគេបានឯកភាពគ្នាថា មិនបញ្ជាក់អំពីឈ្មោះនិងទីតាំងក៏ដោយ ពួកគេនៅតែចង់បានការធានាថា អ៊ីមែលនិងការសន្ទនាតាមសាររហ័សភ្លាមៗរបស់ពួកគេអំពីប្រធានបទនេះ នៅតែអាចរក្សាភាពឯកជនបាន។ បន្ទាប់ពីកោះប្រជុំដើម្បីពិភាក្សាអំពីសារៈសំខាន់របស់សុវត្ថិភាពទំនាក់ទំនង ក្លូដ្យាបានសួរថា តើអ្នកដែលមានវត្តមាននៅក្នុងការិយាល័យនេះមានសំណួរដែរឬទេ។
</div>

### អ្វីដែលលោកអ្នកអាចរៀនពីជំពូកនេះគឺ ###
- មូលហេតុដែលភាគច្រើននៃសេវាវែបមែល និងសេវាផ្ញើសាររហ័សភ្លាមៗមិនមានសុវត្ថិភាព
- របៀបបង្កើតគណនីអ៊ីមែលថ្មី និងមានសុវត្ថិភាពជាងមុន
- របៀបលើកកម្ពស់សុវត្ថិភាពនៅក្នុងគណនីអ៊ីមែលដែលលោកអ្នកកំពុងប្រើ
- របៀបប្រើសេវាផ្ញើសាររហ័សភ្លាមៗដែលមានសុវត្ថិភាព
- អ្វីដែលត្រូវធ្វើ ប្រសិនបើលោកអ្នកគិតថា អាចនឹងមាននរណាម្នាក់ កំពុងលួចចូលមើលអ៊ីមែលរបស់លោកអ្នក
- របៀបពិនិត្យផ្ទៀងផ្ទាត់អត្តសញ្ញាណរបស់អ្នកឆ្លើយឆ្លងអ៊ីមែល


