

---

lang: km
community: guide
type: tactics
legacy: True
child: True
weight: 2
depth: 3
title: Tips on responding to suspected email hacking and surveillance

---

**ប្រសិនបើលោកអ្នកសង្ស័យថា គណនីអ៊ីមែលរបស់ខ្លួនបានរងការលុកលុយ ឬឈ្លានពាន**  លោកអ្នកអាចចាត់វិធានការ ដើម្បីកាត់បន្ថយការខូចខាតដែលកើតមានបាន។ ខណៈដែលពិបាកនឹងអាចដឹងច្បាស់ លោកអ្នកអាចកត់សម្គាល់សញ្ញាខុសប្រក្រតីមួយចំនួន ដូចជា៖

- មានការផ្លាស់ប្តូរណាមួយចំពោះខ្លឹមសារ ឬមុខងារកំណត់របស់គណនីអ៊ីមែល ដែលលោកអ្នកមិនបានធ្វើ
- អ្នកដែលលោកអ្នកទាក់ទងតាមអ៊ីមែល ប្រាប់លោកអ្នកថា ពួកគេបានទទួលអ៊ីមែលពីលោកអ្នក ដែលលោកអ្នកមិនបានផ្ញើ
- លោកអ្នកមិនអាចបើកចូលគណនីអ៊ីមែលរបស់ខ្លួនបាន ទោះបីប្រាកដថា ពាក្យសម្ងាត់និងការកំណត់មុខងារផ្សេងទៀតនៃអ៊ីមែលរបស់លោកអ្នកគឺត្រឹមត្រូវហើយក៏ដោយ។
- លោកអ្នកមិនទទួលបានដូចប្រក្រតី នូវសារអ៊ីមែលមួយចំនួនពីសហសេវិករបស់ខ្លួន ដែលពួកគេទទូចថា បានផ្ញើទៅលោកអ្នក។
- ព័ត៌មានឯកជនមួយចំនួន ដែលត្រូវបានផ្ញើចេញឬទទួលផ្តាច់មុខដោយអ៊ីមែល ត្រូវបានដឹងដល់ភាគីទីបី ទោះលោកអ្នក និងអ្នកឆ្លើយឆ្លងអ៊ីមែលរបស់លោកអ្នកមិនបានចែករំលែកវាជាមួយនរណាម្នាក់ផ្សេងទៀតក៏ដោយ។
- ប្រសិនបើ លោកអ្នកមើលឃើញនៅលើកំណត់ត្រាសកម្មភាពគណនីរបស់លោកអ្នក (កំណត់ត្រាសកម្មភាពគណនីរបស់លោកអ្នក ដែលផ្តល់ឱ្យដោយក្រុមហ៊ុនផ្តល់សេវាអ៊ីមែលរបស់លោកអ្នក) ថា គណនីរបស់លោកអ្នកត្រូវបានចូលប្រើ នៅពេលវេលាមួយដែលលោកអ្នករកនឹកមិនឃើញ ឬពីកន្លែងមួយ(ឬ IP address)ដែលលោកអ្នកមិនបានទៅ។ 

នៅក្នុងស្ថានភាពបែបនេះ លោកអ្នកអាចនឹងចង់ចាត់ចំណាត់ការប្រុងប្រយ័ត្នមួយចំនួន៖

- **ត្រូវឈប់ប្រើគណនីអ៊ីមែល ដែលប្រើសម្រាប់ការផ្លាស់ប្តូរព័ត៌មានរសើបនេះ** យ៉ាងហោចណាស់រហូតដល់លោកអ្នកបានយល់ច្បាស់អំពីស្ថានភាពនេះ។

- **ត្រូវផ្លាស់ប្តូរពាក្យសម្ងាត់របស់លោកអ្នកឱ្យបានឆាប់បំផុត តាមដែលអាចធ្វើទៅបាន**។ សូមមើល [***ជំពូក ៣ ៖ របៀបបង្កើតនិងថែរក្សាពាក្យសម្ងាត់សុវត្ថិភាព***](/km/chapter-3)។ ដើម្បីអាចផ្លាស់ប្តូរពាក្យសម្ងាត់ សម្រាប់គណនីរបស់លោកអ្នក (ឬសម្រាប់គណនីផ្សេងទៀត)បាន លោកអ្នកចាំបាច់ត្រូវចេះស្ទាត់អំពីរបៀបធ្វើការនេះ នៅលើប្រព័ន្ធអ៊ីមែលរបស់លោកអ្នក ដើម្បីឱ្យលោកអ្នកធ្វើវាបានដោយរហ័សនៅពេលត្រូវការ។ **ត្រូវផ្លាស់ប្តូរពាក្យសម្ងាត់សម្រាប់គ្រប់គណនីផ្សេងទៀតទាំងអស់ ដែលមានពាក្យសម្ងាត់ដូចគ្នា ឬស្រដៀងគ្នា** ព្រោះពួកវាអាចនឹងត្រូវបានគេដឹងផងដែរ។ ត្រូវប្រើពាក្យសម្ងាត់ដែលរឹងមាំ និងខុសៗគ្នាសម្រាប់គណនីនីមួយៗ។ លោកអ្នកអាចនឹងត្រូវផ្លាស់ប្តូរផងដែរ នូវពាក្យសម្ងាត់សម្រាប់គ្រប់គណនីផ្សេងទៀតទាំងអស់ ដែលខ្លួនមាន។ គួរពិចារណាអំពីការប្រើកម្មវិធី [**KeePass**](/km/keepass_main) ដើម្បីរក្សាទុក និងគ្រប់គ្រងពាក្យសម្ងាត់ទាំងអស់របស់លោកអ្នក។ **ត្រូវផ្លាស់ប្តូរសំណួរចម្លើយសុវត្ថិភាពរបស់លោកអ្នក** (ប្រសិនបើលោកអ្នកប្រើពួកវា) សម្រាប់គ្រប់គណនីទាំងអស់ ដើម្បីឱ្យពួកវាមិនអាចត្រូវបានទាយដឹង ឬរកចម្លើយឃើញ តាមរយៈការស្រាវជ្រាវព័ត៌មានអំពីលោកអ្នក។ នេះគឺជាការប្រុងប្រយ័ត្នជាមុនមួយ ក្នុងករណីដែលកុំព្យូទ័ររបស់លោកអ្នកមានឆ្លងស្ប៉ាយវែរ ដែលអាចនឹងធ្វើឱ្យគណនីផ្សេងៗទៀតរបស់លោកអ្នកប្រឈមនឹងហានិភ័យ។

- **ប្រសិនបើលោកអ្នកមិនអាចបើកចូល** ទៅក្នុងគណនីរបស់ខ្លួន ដើម្បីផ្លាស់ប្តូរពាក្យសម្ងាត់បានទេនោះ លោកអ្នកត្រូវគិតគូរទាក់ទងទៅក្រុមហ៊ុនផ្តល់សេវាអ៊ីមែលខ្លួន ដើម្បីសាកល្បងសុំយកគណនីរបស់លោកអ្នកមកវិញ។ ក្រុមហ៊ុនផ្តល់សេវាអ៊ីមែលមួយចំនួន មាននីតិវិធីពិសេស ដើម្បីជួយអ្នកប្រើប្រាស់ ដែលស្ថិតនៅក្នុងស្ថានភាពបែបនេះ។ វាជាការមានប្រយោជន៍ ដែលដឹងអំពីនីតិវិធីទាំងនេះបានមុនពេលវេលា។

- **ត្រូវសម្រាលការបាត់បង់ព័ត៌មាន និងផលប៉ះពាល់** ចំពោះសហគមន៍របស់លោកអ្នក។ ការធ្វើផែនការឆ្លើយតបមួយ គឺមានសារៈសំខាន់។ ដោយការដឹងពីប្រភេទព័ត៌មានរសើបដែលមានក្នុងគណនីរបស់លោកអ្នក និងដោយការកំណត់មនុស្ស ដែលលោកអ្នកផ្លាស់ប្តូរព័ត៌មានជាមួយតាមរយៈគណនីនោះ  លោកអ្នកត្រូវសម្រេចចិត្តថា តើនរណាដែលលោកអ្នកគួរប្រាប់ឱ្យដឹងមុន ហើយគណនីផ្សេងទៀតណាខ្លះ ដែលលោកអ្នកនឹងត្រូវផ្លាស់ប្តូរ ឬមិនផ្លាស់ប្តូរ។ ត្រូវកំណត់ថា តើសេវាណាខ្លះ (អ៊ីនធឺណេត ហិរញ្ញវត្ថុ ។ល។) ដែលលោកអ្នកត្រូវការផ្លាស់ប្តូរ ឬលុបចោល។ វាគឺជាការសំខាន់ដែលថា លោកអ្នក **ត្រូវពិនិត្យមើលការថតទុកឯកសារទាំងអស់នៃ គណនីរបស់លោកអ្នក** (ប្រសិនបើអាច) ដើម្បីស្រាវជ្រាវអំពីអ្វី ដែលបានផ្ញើចេញពីគណនីរបស់លោកអ្នក និងដើម្បីចាត់ការទៅតាមនោះ។ ដើម្បី **ប្រាប់ទៅមនុស្ស ដែលលោកអ្នកមានទំនាក់ទំនងជាមួយ**  លោកអ្នកចាំបាច់ត្រូវរក្សាសំណៅថតចម្លងដាច់ដោយឡែកមួយ នៃសៀវភៅអាសយដ្ឋានរបស់លោកអ្នក។ **ត្រូវពិនិត្យមើលមុខងារកំណត់ នៃគណនីរបស់លោកអ្នកឡើងវិញ** ដើម្បីពិនិត្យមើលការផ្លាស់ប្តូរដែលអាចកើតមាន។ ត្រូវពិនិត្យមើលហត្ថលេខាគណនី ដើម្បីរកពាក្យភ្ជាប់(links) និងម៉ាលវែរ  និងជម្រើសបញ្ជូនបន្ត ដែលប្រហែលជាអាចចម្លងទៅគណនីទីបី នូវអ៊ីមែលដែលលោកអ្នកបានទទួល  សារចេញទៅក្រៅ ឈ្មោះបង្ហាញ ។ល។

- **ត្រូវស្រាវជ្រាវរករបៀប ដែលគណនីរបស់លោកអ្នកត្រូវបានគេលួចចូលប្រើបាន** ថាតើវាបណ្តាលមកពី ពាក្យសម្ងាត់ខ្សោយ ឬដោយសារការឆ្លងម៉ាលវែរ ។ល។ លោកអ្នកធ្វើបែបនេះបានកាន់តែច្រើន លោកអ្នកនឹងអាចឆ្លើយតបចំពោះស្ថានភាពបានកាន់តែល្អ ហើយលោកអ្នកនឹងអាចការពារអ្នក ដែលលោកអ្នកមានទំនាក់ទំនងជាមួយបានកាន់តែប្រសើរផងដែរ។

- **ត្រូវពិនិត្យមើលឡើងវិញ នូវសុវត្ថិភាពឧបករណ៍ទាំងអស់របស់លោកអ្នក** ដែលមានសិទ្ធិប្រើអ៊ីមែលចេញពីគណនីនេះ និងឧបករណ៍ដែលលោកអ្នកបានរក្សាទុកពាក្យសម្ងាត់សម្រាប់គណនីអ៊ីមែលនេះ។ សូមមើល [ជំពូក ១ ៖ របៀបការពារកុំព្យូទ័ររបស់លោកអ្នកពីម៉ាលវែរ និងក្រុមហេកឃ័រ](/km/chapter-1), [ជំពូក ២ ៖ របៀបការពារព័ត៌មានរបស់លោកអ្នកពីការគំរាមកំហែងផ្នែករូបវន្ត](/km/chapter-2) និង [ជំពូក ១១ ៖ របៀបប្រើស្មាតហ្វូនដោយសុវត្ថិភាពបំផុតតាមដែលអាចធ្វើទៅបាន](/km/chapter-11)។ ត្រូវពិនិត្យមើលឡើងវិញ នូវកម្មវិធីប្រឆាំងមេរោគរបស់លោកអ្នក (សូមមើល មគ្គុទ្ទេសក៍អនុវត្តន៍អំពី កម្មវិធី [Avast! - Anti-Virus](/km/avast_main) និង កម្មវិធី [Spybot - ប្រឆាំងស្ប៉ាយវែរ](/km/spybot_main))។ ត្រូវស្គែនកុំព្យូទ័ររបស់លោកអ្នក៖ សូមអាន [៤.១ មគ្គុទ្ទេសក៍ខ្លីមួយ អំពីការដោះស្រាយបញ្ហាផ្ទុះឡើងនៃមេរោគ](/km/dealingwithviruses#4.1)។ ត្រូវប្រើ CDឬUSB សង្គ្រោះមួយ ដើម្បីធ្វើការស្គែនលម្អិត  - សូមអាន [៤.៩ វិធីសាស្ត្រទំនើបសម្រាប់កម្ចាត់មេរោគ](/km/dealingwithviruses#4.9)។ ប្រសិនបើលោកអ្នកមិនប្រាកដថា ខ្លួនអាចសម្អាតឧបករណ៍របស់ខ្លួនបានទេនោះ លោកអ្នកត្រូវពិចារណា បញ្ចូលកម្មវិធីទាំងអស់ រួមទាំងប្រព័ន្ធប្រតិបត្តិការផងដែរ ពីប្រភពមានសុវត្ថិភាពមួយ។ ត្រូវពិចារណា ផ្លាស់ប្តូរទៅប្រើកម្មវិធីដែលមានសុវត្ថិភាពជាង ដូចជា [Firefox](/km/firefox_main), [Thunderbird](/km/thunderbird_main), [LibreOffice](http://www.libreoffice.org/) និង [កម្មវិធីសេរីនិងបើកចំហ](/km/glossary#FOSS) ផ្សេងទៀតជាដើម។ បន្ទាប់ពីធ្វើការកែលម្អខាងលើចំពោះសុវត្ថិភាពឧបករណ៍រួច លោកអ្នកត្រូវផ្លាស់ប្តូរពាក្យសម្ងាត់គណនីរបស់លោកអ្នកម្តងទៀត ទៅពាក្យសម្ងាត់ថ្មីដែលរឹងមាំជាងមុន។

- ត្រូវពិចារណា រាយការណ៍ទៅក្រុមហ៊ុនផ្តល់សេវាអ៊ីមែល អំពីករណីវាយលុកចូលគណនីរបស់លោកអ្នក។

- ត្រូវពិចារណាប្រើគណនីមួយផ្សេងទៀត ដែលមានសុវត្ថិភាពខ្ពស់ជាងនេះ ឧទា. គណនីមួយ ដែលអាចផ្តល់ដំណឹងទៅលោកអ្នក និងបង្ការការចូលប្រើពី កន្លែង ឬឧបករណ៍មិនប្រក្រតី។ ត្រូវពិចារណាប្រើគណនី ដែលត្រូវបានរក្សាទុកនៅក្រៅប្រទេសរបស់លោកអ្នក។ ត្រូវពិចារណាប្រើការបម្លែងអ៊ីមែលជាអក្សរសម្ងាត់ - សូមអាន [gpg4usb – ការបម្លែងអត្ថបទអ៊ីមែល និងឯកសារជាអក្សរសម្ងាត់](/km/gpg4usb_portable) ឬ [Thunderbird ជាមួយមុខងារបន្ថែម Enigmail និង GPG - កម្មវិធីអ៊ីមែលដែលមានសុវត្ថិភាព ](/km/thunderbird_main). 

- ត្រូវពិចារណា ជៀសវាងរក្សាទុកអ៊ីមែលដែលអានរួច នៅលើកុំព្យូទ័របម្រើ (server) អ៊ីមែល ក្នុងគណនីអ៊ីមែលរបស់លោកអ្នក។ ជាជំនួស ត្រូវដោនឡូតពួកវាទៅក្នុងកុំព្យូទ័រមានសុវត្ថិភាពរបស់លោកអ្នក។ ត្រូវធ្វើការវិភាគ អំពីសុវត្ថិភាពនៃរបៀប ដែលលោកអ្នកប្រើគណនី និងឧបករណ៍ដែលប្រើសម្រាប់ធ្វើការនេះ។ 

វាគឺជាការសំខាន់ដែលថា នៅក្នុងស្ថានភាពដូចនេះ លោកអ្នកត្រូវចាត់ការឱ្យបានរហ័ស និងហ្មត់ចត់។ ការមានផែនការ ដែលរៀបចំទុកជាមុន និងហាត់សមជាមុន អាចនឹងជួយលោកអ្នកផងដែរ។


**បើសិនលោកអ្នកសង្ស័យថា មាននរណាម្នាក់កំពុងពិនិត្យតាមដានអ៊ីមែលរបស់ខ្លួន**  នោះលោកអ្នកអាចនឹងត្រូវបង្កើតគណនីថ្មីមួយ ហើយរក្សាគណនីចាស់ទុកធ្វើជាគណនីបញ្ឆោតមួយ។ ត្រូវចងចាំផងដែរថា គណនីណាមួយដែលលោកអ្នកធ្លាប់បានឆ្លើយ ឆ្លងអ៊ីមែលជាមួយនាពេលកន្លងមក អាចនឹងស្ថិតនៅក្រោមការឃ្លាំមើលផងដែរនៅពេលបច្ចុប្បន្ននេះ។ ដោយហេតុនេះហើយ លោកអ្នកគួរសង្កេតមើលចំណុចប្រុងប្រយ័ត្នជាមុនបន្ថែមមួយចំនួន៖

- ទាំងលោកអ្នក និងអ្នកដែលឆ្លើយឆ្លងអ៊ីមែលជាមួយលោកអ្នកនាពេលថ្មីៗនេះ គួរតែបង្កើតគណនីថ្មី ហើយភ្ជាប់សេវាទៅពួកវា ពីទីកន្លែង(ដូចជាហាងអ៊ីនធឺណេតជាដើម) ដែលលោកអ្នកមិនធ្លាប់ប្រើពីមុន។ យើងសូមណែនាំឱ្យប្រើយុទ្ធសាស្ត្រនេះ ដើម្បីបង្ការការភ្ជាប់សេវាចេញពីកុំព្យូទ័រធម្មតារបស់លោកអ្នក ដែលអាចនឹងត្រូវបានពិនិត្យតាមដាន និងដើម្បីបង្ការមិនឱ្យផ្តល់ព័ត៌មានអំពីទីតាំងនៃគណនីថ្មីរបស់លោកអ្នក។ ជាជម្រើសផ្សេងមួយទៀត ប្រសិនបើលោកអ្នកចាំបាច់ត្រូវតែបើកចូលប្រើគណនីថ្មី ដោយចេញពីទីតាំងធម្មតារបស់លោកអ្នក លោកអ្នកអាចប្រើកម្មវិធីមួយក្នុងចំណោមកម្មវិធីដែលត្រូវបានបរិយាយនៅក្នុង [***ជំពូក ៨ ៖ របៀបរក្សាអនាមិកភាព និងគេចវាងពីការត្រួតពិនិត្យលើអ៊ីនធឺណេត***](/km/chapter-8) ដើម្បីលាក់ព័ត៌មានអំពីការភ្ជាប់សេវាទាំងនេះ។
- ត្រូវផ្លាស់ប្តូរព័ត៌មានគ្នាទៅវិញទៅមកអំពីអាសយដ្ឋានអ៊ីមែលថ្មីទាំងនេះ តាមរយៈតែបណ្តាញមានសុវត្ថិភាពប៉ុណ្ណោះ ដែលមានដូចជា ការជួបមុខផ្ទាល់ សាររហ័សភា្លមៗដែលមានសុវត្ថិភាព និងការសន្ទនាតាម [*VoIP*](/km/glossary#VoIP) ដែលត្រូវបានបម្លែងជាទម្រង់សម្ងាត់។
- ត្រូវរក្សាចរាចរណ៍នៅលើគណនីចាស់របស់លោកអ្នក ឱ្យស្ទើរតែមានលក្ខណៈជាធម្មតាដដែល យ៉ាងហោចណាស់សម្រាប់   រយៈពេលខ្លី។ វាគួរតែបង្ហាញទៅអ្នកលួចមើល ឱ្យឃើញដូចជាលោកអ្នកនៅកំពុងប្រើគណនីនោះសម្រាប់ទំនាក់ទំនងរសើប។ ជាធម្មតា លោកអ្នកមិនចង់បង្ហាញព័ត៌មានសំខាន់ឡើយ ប៉ុន្តែលោកអ្នកគួរព្យាយាមកុំធ្វើឱ្យគេគិតថា លោកអ្នកមិនចង់បង្ហាញ      ព័ត៌មាន សំខាន់នោះ។ ដូចដែលលោកអ្នកអាចគិតស្រមៃឃើញដែរ ការធ្វើដូចនេះអាចមានការលំបាកគួរសម។
- ត្រូវធ្វើឱ្យមានការលំបាក ក្នុងការភ្ជាប់អត្តសញ្ញាណជាក់ស្តែងរបស់លោកអ្នកទៅគណនីថ្មីរបស់លោកអ្នក។ មិនត្រូវផ្ញើអ៊ីមែលរវាងគណនីថ្មីនោះ និងគណនីចាស់ៗរបស់លោកអ្នក (ឬគណនីរបស់អ្នកដែលលោកអ្នកទាក់ទងជាមួយ ដែលលោកអ្នកគិតថា អាចនឹងត្រូវបានពិនិត្យតាមដានផងដែរ)ឡើយ។
- ត្រូវដឹងអំពីអ្វីដែលលោកអ្នកសរសេរ នៅពេលប្រើគណនីថ្មីរបស់លោកអ្នក។ ជាការល្អបំផុត លោកអ្នកត្រូវជៀសវាងប្រើឈ្មោះនិងអាសយដ្ឋានពិតប្រាកដ ឬ ឃ្លាដូចជា 'human rights' ឬ 'torture' ជាដើម។ ត្រូវបង្កើតប្រព័ន្ធកូដធម្មតាមួយ ជាមួយបញ្ជី         អាសយដ្ឋានអ៊ីមែលរបស់លោកអ្នក ហើយត្រូវផ្លាស់ប្តូរវាទៅតាមកាលកំណត់។
- ត្រូវកុំភ្លេចថា សុវត្ថិភាពអ៊ីមែលមិនមែនគ្រាន់តែនិយាយអំពីការការពារបានរឹងមាំ តាមលក្ខណៈបច្ចេកទេសនោះទេ  គឺវានិយាយផងដែរអំពីការយកចិត្តទុកដាក់ទៅលើរបៀបទាក់ទងតាមអ៊ីមែលរវាងលោកអ្នក និងអ្នកដែលលោកអ្នកស្គាល់ និងអំពីការប្រកាន់ខ្ជាប់ តាមទម្លាប់សុវត្ថិភាពមិនមែនបច្ចេកទេសរបស់លោកអ្នក។




