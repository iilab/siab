

---

lang: km
community: guide
type: tactics
legacy: True
child: True
weight: 1
depth: 3
title: Selecting and maintaining secure passwords

---

ជាទូទៅ នៅពេលលោកអ្នកចង់ការពារអ្វីមួយ លោកអ្នកតែងតែចាក់សោរវាទុក ដោយប្រើកូនសោមួយ។ ផ្ទះ   រថយន្ត និងសោរកង់ សុទ្ធតែមានកូនសោររូបវន្ត; ឯកសារដែលត្រូវបានការពារ ក៏មានកូនសោរ [*កូដនីយកម្ម*](/km/glossary#Encryption); ប័ណ្ណធនាគារក៏មានលេខ PIN កូដ; ហើយគណនីអ៊ីមែលក៏មានពាក្យសម្ងាត់។ កូនសោរទាំងអស់នេះ ទាំងកូនសោររូបវន្ត និងកូនសោរអេឡិកត្រូនិក មានលក្ខណៈរួមមួយគឺ៖ ពួកវាអាចបើកសោររៀងៗខ្លួនបានដោយប្រសិទ្ធភាព ទោះស្ថិតនៅក្នុងដៃរបស់មនុស្សដទៃក៏ដោយ។ លោកអ្នកអាចបញ្ចូលកម្មវិធី Firewall ទំនើបៗ បង្កើតគណនីអ៊ីមែលដែលមានសុវត្ថិភាព និងថាសទិន្នន័យ[*កូដនីយកម្ម*](/km/glossary#Encryption) ប៉ុន្តែ ប្រសិនបើពាក្យសម្ងាត់របស់លោកអ្នកខ្សោយ ឬប្រសិនបើលោកអ្នកបណ្តោយឲ្យវាធ្លាក់ចូលក្នុងដៃមនុស្សអាក្រក់ ពាក្យសម្ងាត់ទាំងនោះនឹងគ្មានប្រយោជន៍អ្វីសម្រាប់លោកអ្នកឡើយ។

### សមាសធាតុនៃពាក្យសម្ងាត់ដែលរឹងមាំ ### 
ពាក្យសម្ងាត់ គួរមានលក្ខណៈស្មុគស្មាញ ដើម្បីឲ្យកម្មវិធីកុំព្យូទ័រពិបាកក្នុងការរាវរក។

- **ធ្វើឲ្យវាមានប្រវែងវែង៖** ពាក្យសម្ងាត់កាន់តែវែង កម្មវិធីកុំព្យូទ័រទំនងជាកាន់តែលំបាក ក្នុងការរាវរក នៅក្នុងរយៈពេលសមស្របមួយ។ លោកអ្នកគួរសាកល្បងបង្កើតពាក្យសម្ងាត់ ដែលរួមមានតួអក្សរចំនួនដប់តួឬច្រើនជាងនេះ។ មានអ្នកខ្លះប្រើពាក្យសម្ងាត់ ដែលមានពាក្យច្រើនជាងមួយ ដោយមានឬគ្មានការដកឃ្លារវាងពាក្យទាំងនោះ ដែលជាញឹកញាប់ត្រូវបានហៅថា ឃ្លាសម្ងាត់។ នេះជាគំនិតដ៏ល្អអស្ចារ្យមួយ ប្រសិនបើកម្មវិធី ឬសេវាដែលលោកអ្នកកំពុងប្រើ អនុញ្ញាតឲ្យលោកអ្នកអាចជ្រើសរើសយកពាក្យសម្ងាត់បានវែងទៅតាមការចង់បាន។
- **ធ្វើឲ្យវាមានលក្ខណៈស្មុគស្មាញ៖** បន្ថែមពីលើប្រវែង ភាពស្មុគស្មាញរបស់ពាក្យសម្ងាត់ ជួយបង្ការមិនឲ្យកម្មវិធី'បំបែកពាក្យសម្ងាត់'ស្វ័យប្រវត្តិ រាវរកឃើញនូវបន្សំពាក្យត្រឹមត្រូវនៃតួអក្សរផងដែរ។ ប្រសិនបើអាចធ្វើបាន លោកអ្នកគួរតែដាក់រួមបញ្ចូលនូវតួអក្សរធំ តួអក្សរតូច លេខ និងនិមិត្តសញ្ញា ដែលមានដូចជាសញ្ញាវណ្ណយុត្តិជាដើម ទៅក្នុងពាក្យសម្ងាត់របស់ខ្លួនជានិច្ច ។

ពាក្យសម្ងាត់ គួរមានលក្ខណៈពិបាកសម្រាប់អ្នកដទៃក្នុងការរាវរក។

- **ធ្វើឲ្យវាមានងាយស្រួលអនុវត្ត៖** ប្រសិនបើលោកអ្នកត្រូវតែកត់ត្រាទុកពាក្យសម្ងាត់របស់ខ្លួន ដោយសារមិនអាចចងចាំវាបាន លោកអ្នកអាចនឹងជួបប្រទះប្រភេទគំរាមកំហែងថ្មីទាំងស្រុងមួយ ដែលអាចនាំឲ្យលោកអ្នក ងាយរងគ្រោះដោយសារអ្នកដែលមើលឃើញតុធ្វើការរបស់លោកអ្នក ឬដែលមានសិទ្ធិចេញចូលផ្ទះរបស់លោកអ្នក កាន់កាបូបរបស់លោកអ្នក ឬធុងសម្រាមនៅខាងក្រៅការិយាល័យរបស់លោកអ្នក។ ប្រសិនបើលោកអ្នកមិនអាចគិតឃើញពាក្យសម្ងាត់មួយ ដែលមានប្រវែងវែង និងស្មុគស្មាញ ប៉ុន្តែលោកអ្នកអាចនៅចងចាំបានទេ  ផ្នែក [***ការចងចាំពាក្យសម្ងាត់សុវត្ថិភាព***](/km/chapter_3_2) ខាងក្រោម អាចនឹងជួយលោកអ្នកបានខ្លះ។ ប្រសិនបើមិនអាចជួយបានទេនោះ លោកអ្នកគួរជ្រើសរើសពាក្យសម្ងាត់សុវត្ថិភាពមួយ ប៉ុន្តែលោកអ្នកអាចនឹងចាំបាច់ត្រូវកត់ត្រាវាទុកដោយប្រើ [*ឃ្លាំងផ្ទុកទិន្នន័យពាក្យសម្ងាត់សុវត្ថិភាព*](/km/glossary#Secure_password_database) ដែលមានដូចជា កម្មវិធី [*KeePass*](/km/glossary#KeePass) ជាដើម។ សម្រាប់គោលបំណងនេះ ប្រភេទផ្សេងៗទៀតនៃឯកសារដែលការពារដោយពាក្យសម្ងាត់ រួមទាំងឯកសារ Microsoft Word ផងដែរ មិនគួរទុកចិត្តឡើយ ព្រោះពួកវាជាច្រើនអាចត្រូវបានបំបែកតែក្នុងរយៈពេលប៉ុន្មានវិនាទីប៉ុណ្ណោះ ដោយប្រើកម្មវិធីដែលមានដោយឥតគិតថ្លៃនៅលើអ៊ីនធឺណិត។
- **កុំដាក់ព័ត៌មានផ្ទាល់ខ្លួន៖** ពាក្យសម្ងាត់របស់លោកអ្នក មិនគួរជាព័ត៌មានដែលទាក់ទងខ្លួនលោកអ្នកឡើយ។ កុំជ្រើសរើសយកពាក្យ ឬឃ្លាណាមួយដោយផ្អែកលើព័ត៌មានដូចជា ឈ្មោះ លេខសន្តិសុខសង្គម លេខទូរស័ព្ទ ឈ្មោះកូន ឈ្មោះសត្វចិញ្ចឹម ថ្ងៃខែឆ្នាំកំណើត របស់លោកអ្នក ឬ អ្វីមួយផ្សេងទៀតដែលគេអាចដឹងបាន ដោយគ្រាន់តែធ្វើការស្រាវជ្រាវបន្តិចបន្តួចអំពីលោកអ្នក។
- **រក្សាវាជាការសម្ងាត់៖** មិនត្រូវប្រាប់ពាក្យសម្ងាត់របស់លោកអ្នកទៅនរណាម្នាក់ឡើយ លើកលែងតែវាគឺជាការចាំបាច់បំផុត។ ហើយប្រសិនបើលោកអ្នកត្រូវការប្រាប់ពាក្យសម្ងាត់មួយទៅមិត្តភក្តិ សមាជិកគ្រួសារ ឬ    សហសេវិក លោកអ្នកគួរតែផ្លាស់ប្តូរវា ទៅជាពាក្យសម្ងាត់បណ្តោះអាសន្នមួយជាមុនសិន ហើយប្រាប់ពាក្យ សម្ងាត់បណ្តោះអាសន្ននោះ។ បន្ទាប់មក ត្រូវផ្លាស់ប្តូរទៅដូចដើមវិញ នៅពេលលោកអ្នកប្រើវារួច។ ជាញឹកញាប់ មានវិធីផ្សេងៗជាច្រើន សម្រាប់ការចែករំលែកពាក្យសម្ងាត់ ដែលមានដូចជា ការបង្កើតគណនីដាច់ដោយឡែកមួយសម្រាប់បុគ្គលនីមួយៗ ដែលត្រូវការប្រើប្រាស់ ជាដើម។ ការរក្សាពាក្យសម្ងាត់របស់លោកអ្នកជាការសម្ងាត់ មានន័យផងដែរថា លោកអ្នកត្រូវប្រុងប្រយ័ត្នចំពោះអ្នកដែលអាចនឹងលួចអានពីក្រោយខ្នង នៅពេលលោកអ្នកកំពុងវាយពាក្យសម្ងាត់នោះ ឬកំពុងស្វែងរកវានៅក្នុង [*ឃ្លាំងផ្ទុកទិន្នន័យពាក្យសម្ងាត់សុវត្ថិភាព*](/km/glossary#Secure_password_database)។

ពាក្យសម្ងាត់គួរត្រូវបានជ្រើសរើស ក្នុងកម្រិតដែលអាចកាត់បន្ថយការខូចខាតជាអតិបរមា ក្នុងករណីមាននរណាម្នាក់ស្គាល់ពាក្យសម្ងាត់នោះ។

- **ធ្វើឲ្យវាមានតែមួយគត់៖** ជៀសវាងប្រើពាក្យសម្ងាត់ដូចៗគ្នាសម្រាប់គណនីដែលមានលើសពីមួយ។ បើមិនដូច្នេះទេ អ្នកដែលស្គាល់ពាក្យសម្ងាត់នោះ នឹងអាចចូលទៅដល់ព័ត៌មានរសើបរបស់លោកអ្នកបានកាន់តែច្រើន។ នេះគឺជាការពិត ព្រោះសេវាកម្មវិធីមួយចំនួនធ្វើឲ្យមានលក្ខណៈងាយស្រួលក្នុងការបំបែកពាក្យសម្ងាត់។ ឧទា. ប្រសិនបើលោកអ្នកប្រើពាក្យសម្ងាត់ដូចៗគ្នា សម្រាប់គណនីអ្នកប្រើប្រាស់ Windows និងគណនី Gmail របស់លោកអ្នក នោះអ្នកដែលមានសិទ្ធិប្រើកុំព្យូទ័ររបស់លោកអ្នកអាចបំបែកពាក្យសម្ងាត់របស់ Windows  ហើយប្រើពាក្យសម្ងាត់ Windows នោះ ដើម្បីចូលទៅក្នុងគណនី Gmail របស់លោកអ្នកផងដែរ។ សម្រាប់ហេតុផលស្រដៀងគ្នានេះ ការឆ្លាស់គ្នារវាងពាក្យសម្ងាត់ ដោយប្តូរគ្នាទៅវិញទៅមករវាងគណនីផ្សេងគ្នា មិនមែនជាគំនិតល្អឡើយ។
- **រក្សាវាឲ្យថ្មីជានិច្ច៖** ផ្លាស់ប្តូរពាក្យសម្ងាត់របស់លោកអ្នកក្នុងរយៈពេលទៀងទាត់មួយ ដោយយកល្អគួរផ្លាស់ប្តូរវាយ៉ាងហោចណាស់នៅរៀងរាល់បីខែម្តង។ មានអ្នកខ្លះ ប្រើពាក្យសម្ងាត់មួយមិនដែលផ្លាស់ប្តូរសោះ។ នេះមិនមែនជាគំនិតល្អឡើយ ព្រោះថាអ្នកប្រើពាក្យសម្ងាត់មួយកាន់តែយូរ អ្នកដទៃមានឲ្យកាសកាន់តែច្រើនដើម្បីរាវរកពាក្យសម្ងាត់នោះ។ ដូចគ្នានេះផងដែរ ប្រសិនបើនរណាម្នាក់អាចលួចប្រើពាក្យសម្ងាត់របស់លោកអ្នកដើម្បីចូលប្រើព័ត៌មាន និងសេវារបស់លោកអ្នកដោយលោកអ្នកមិនបានដឹង  អ្នកនោះនឹងបន្តធ្វើដូច្នេះរហូតដល់លោកអ្នកបានផ្លាស់ប្តូរពាក្យសម្ងាត់នោះ។

<div class="background" markdown="1">
ម៉ានសួរ៖ ចុះប្រសិនបើខ្ញុំទុកចិត្តនរណាម្នាក់? វាមិនអីទេមែនទេសម្រាប់ខ្ញុំ ក្នុងការប្រាប់ពាក្យសម្ងាត់របស់ខ្ញុំទៅអ្នកនោះមែនទេ?

ម៉ាកដា៖ បើអញ្ចឹង ការគ្រាន់តែឯងទុកចិត្តនរណាម្នាក់ ហើយប្រាប់ពាក្យសម្ងាត់របស់ឯងទៅអ្នកនោះ មិនប្រាកដជាមានន័យថា ឯងទុកចិត្តអ្នកនោះថាអាចរក្សាពាក្យសម្ងាត់នោះបានល្អឡើយ តើមែនទេ? ទោះបីខ្ញុំអាចនឹងមិនប្រើពាក្យសម្ងាត់របស់ឯងដើម្បីធ្វើការអាក្រក់ក៏ដោយ តែខ្ញុំប្រហែលអាចនឹងកត់ត្រាវាទុក ហើយបាត់វា។ ហើយជួនកាលវាទៅជាច្របូកច្របល់បែបនេះឯង!  ហើយក្រៅពីនេះ វាមិនមែនជាបញ្ហាការទុកចិត្តនោះទេ។ ប្រសិនបើឯងគឺជាមនុស្សតែម្នាក់គត់ដែលដឹងពាក្យសម្ងាត់របស់ឯង នោះឯងមិនត្រូវខ្ជះខ្ជាយពេលវេលាខ្វល់ខ្វាយពីអ្នកដែលត្រូវបន្ទោស ក្នុងករណីដែលគណនីត្រូវបានលួចចូលនោះទេ។ ឧទា. ឥឡូវនេះ ខ្ញុំមានអារម្មណ៍ជឿជាក់យ៉ាងច្បាស់ថា មានអ្នកបានរាវរកឃើញ ឬ'បំបែក'ពាក្យសម្ងាត់របស់ខ្ញុំយ៉ាងពិតប្រាកដ ព្រោះខ្ញុំមិនដែលកត់ត្រាវាទុកឬប្រាប់វាទៅនរណាម្នាក់ឡើយ។
</div>


