

---

lang: km
community: guide
type: tactics
legacy: True
child: True
weight: 4
depth: 3
title: Creating your physical security policy

---

បន្ទាប់ពីលោកអ្នកបានវាយតម្លៃអំពីការគំរាមកំហែង និងភាពងាយរងគ្រោះដែលលោកអ្នក ឬអង្គភាពរបស់លោកអ្នកកំពុងប្រឈមរួចហើយ លោកអ្នកត្រូវតែពិចារណាថា តើត្រូវអនុវត្តវិធានការអ្វីខ្លះដើម្បីលើកកម្ពស់សុវត្ថិភាពរូបវន្តរបស់លោកអ្នក។ លោកអ្នកគួរបង្កើត[*គោលនយោបាយស្តីពីសុវត្ថិភាព*](/km/glossary#Security_policy) លម្អិតមួយដែលចែងអំពីវិធានការអនុវត្តន៍ទាំងនេះជាលាយលក្ខណ៍អក្សរ។ ឯកសារលទ្ធផលដែលទទួលបាន នឹងប្រើជាការណែនាំទូទៅមួយសម្រាប់លោកអ្នកផ្ទាល់ សហសេវិករបស់លោកអ្នក និងអ្នកចំណូលថ្មីនៅក្នុងអង្គភាពរបស់លោកអ្នក។ ឯកសារនេះគួរផ្តល់នូវបញ្ជីផ្ទៀងផ្ទាត់មួយ អំពីចំណាត់ការផ្សេងៗដែលគួរអនុវត្តនៅក្នុងករណីមានអាសន្នផ្នែកសុវត្ថិភាពរូបវន្តកើតឡើង។ អ្នកដែលពាក់ព័ន្ធ គួរចំណាយពេលអាន អនុវត្ត និងតាមឲ្យទាន់ស្តង់ដារសុវត្ថិភាពទាំងនេះ។ ពួកគេគួរត្រូវបានលើកទឹកចិត្តឲ្យសួរសំណួរ និងស្នើយោបល់អំពីរបៀបកែលម្អឯកសារនេះផងដែរ។


[*គោលនយោបាយស្តីពីសុវត្ថិភាព*](/km/glossary#Security_policy)រូបវន្តរបស់លោកអ្នក អាចនឹងមានផ្នែកផ្សេងៗជាច្រើន អាស្រ័យទៅលើស្ថានភាពជាក់ស្តែងដូចជា៖

- គោលនយោបាយស្តីពី ការចេញចូលការិយាល័យដែលពាក់ព័ន្ធនឹងប្រព័ន្ធផ្តល់សញ្ញា កូនសោរដែលត្រូវបានប្រើនិងអ្នកដែលមានកូនសោរទាំងនោះ ពេលវេលាដែលភ្ញៀវត្រូវបានអនុញ្ញាតឲ្យស្ថិតនៅក្នុងការិយាល័យ អ្នកដែលជាប់កិច្ចសន្យាសម្អាតការិយាល័យ និងបញ្ហាស្រដៀងៗនេះផ្សេងទៀត
- គោលនយោបាយស្តីពីការកំណត់ផ្នែកនៅក្នុងរបស់ការិយាល័យ  សម្រាប់ភ្ញៀវដែលមកទស្សនា

- បញ្ជីសារពើភ័ណ្ឌមួយអំពីបរិក្ខាររបស់លោកអ្នក ដែលរួមមានទាំងលេខសម្គាល់ និងការបរិយាយរូបវន្តផ្សេងទៀត
- ផែនការមួយសម្រាប់ការកម្ទេចចោលនូវសម្រាមក្រដាសដែលមានព័ត៌មានរសើបដោយសុវត្ថិភាព
- នីតិវិធីបន្ទាន់ ដែលទាក់ទងទៅនឹង៖
   - អ្នកដែលគួរទទួលបានការជូនដំណឹង ប្រសិនបើព័ត៌មានរសើបត្រូវបានបើកបង្ហាញ ឬច្រឡំដាក់ខុសកន្លែង
   - អ្នកដែលត្រូវទាក់ទងនៅក្នុងករណីមានអគ្គីភ័យ ទឹកជំនន់ ឬគ្រោះមហន្តរាយធម្មជាតិផ្សេងទៀត	
   - របៀបធ្វើការជួសជុលបន្ទាន់សំខាន់ៗមួយចំនួន	   
   - របៀបទាក់ទងទៅក្រុមហ៊ុន ឬអង្គភាពដែលផ្តល់សេវាកម្មនានា ដូចជាអង្គភាពផ្តល់សេវាអគ្គិសនី ទឹក និង អ៊ីនធើរណែតជាដើម  
   - របៀបស្តារព័ត៌មានមកវិញពីប្រព័ន្ធថតចម្លងទិន្នន័យទុកនៅក្រៅទីតាំងមេរបស់លោកអ្នក។ លោកអ្នកមើលដំបូន្មានលម្អិតបន្ថែមស្តីពីការថតចម្លងទិន្នន័យទុក នៅក្នុង[***ជំពូក ៥ ៖ របៀបស្តារមកវិញនូវព័ត៌មានដែលបាត់បង់***](/km/chapter-5)។

[*គោលនយោបាយស្តីពីសុវត្ថិភាព*](/km/glossary#Security_policy)របស់លោកអ្នក គួរពិនិត្យមើលឡើងវិញជារៀងរាល់កាលកំណត់ និងធ្វើការកែសម្រួល ដើម្បីឆ្លុះបញ្ចាំងពីការផ្លាស់ប្តូរនៃគោលនយោបាយនោះ។ ហើយកុំភ្លេចថតចម្លងឯកសារ   [*គោលនយោបាយស្តីពីសុវត្ថិភាព*](/km/glossary#Security_policy) រួមជាមួយទិន្នន័យសំខាន់ៗទាំងអស់របស់លោកអ្នកទុក។ សូមមើលផ្នែក[***សេចក្តីសម្រាប់អានបន្ថែម***](/km/chapter_2_5)សម្រាប់ព័ត៌មានបន្ថែមអំពី     ការបង្កើត[*គោលនយោបាយស្តីពីសុវត្ថិភាព*](/km/glossary#Security_policy)។


