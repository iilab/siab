

---

lang: km
community: guide
type: tactics
legacy: True
child: True
weight: 4
depth: 3
title: Basic functions, trackability and anonymity

---

ដើម្បីបញ្ជូន ឬទទួលគ្រប់ការហៅ ឬទំនាក់ទំនងចំពោះទូរស័ព្ទរបស់លោកអ្នក អង់តែនចាប់សញ្ញាទូរស័ព្ទ ដែលនៅជិតលោកអ្នកបំផុតត្រូវបានផ្តល់សញ្ញាប្រាប់ដោយទូរស័ព្ទរបស់លោកអ្នក ឱ្យដឹងអំពីវត្តមានរបស់វា។ ជាលទ្ធផលនៃការផ្តល់សញ្ញាឱ្យដឹង និងទំនាក់ទំនងទាំងនេះ ក្រុមហ៊ុនផ្តល់សេវាបណ្តាញទូរស័ព្ទ អាចដឹងអំពីទីតាំងភូមិសាស្ត្រជាក់លាក់របស់ទូរស័ព្ទចល័តរបស់លោកអ្នក នៅគ្រប់ខណៈពេលជាក់លាក់ណាមួយ។

<div class="background" markdown=1>
បូណា៖ តើមានអ្វីផ្សេង ដែលពុកចាំបាច់ត្រូវដឹងអំពីទូរស័ព្ទនេះដែរឬទេ? 

ដេលា៖ មាន ប៉ុន្តែ អាស្រ័យថា តើពុកពិតជាសង្ស័យថាពួកគេកំពុងព្យាយាមតាមដានពុកដែរឬទេ។

បូណា៖ ពុកមិនគិតដូច្នេះទេ ប៉ុន្តែ តើពួកគេអាចធ្វើអ៊ីចឹងបានមែនឬ? 

ដេលា៖ បាន ប្រសិនបើពុកបានបើកទូរស័ព្ទរបស់ពុកចោល ហើយអ្នកបច្ចេកទេសមានសិទ្ធិចូលទៅក្នុងចរាចរណ៍បណ្តាញ នោះពួកគេនឹងដឹងថាទូរស័ព្ទណាមួយនៅក្នុងប្រព័ន្ធ គឺជាទូរស័ព្ទរបស់ពុកមិនខាន។

បូណា៖ មុខជាមិនអាចទៅរួចនោះទេ ព្រោះពេលពុកទៅទីនោះ ពុកនឹងមិនហៅទូរស័ព្ទទេ។

ដេលា៖ នោះមិនមែនជាបញ្ហាទេ ពុក។ ដរាបណាទូរស័ព្ទរបស់ពុកមានថ្ម និងអាចប្រើបាន នោះវានឹងតាមទៅកន្លែងដែលពុកទៅ ហើយប្រាប់ទៅអង់តែនបណ្តាញទូរស័ព្ទដែលនៅក្បែរនោះ  ព្រោះនេះគឺជាតួនាទីដែលវាត្រូវធ្វើ។ ដូច្នេះ នៅពេលវេលាជាក់លាក់ណាមួយ ទីតាំងរបស់ពុកគឺស្ថិតនៅទីតាំងមួយចន្លោះរវាងបណ្តាអង់តែនបណ្តាញទូរស័ព្ទ ដែលនៅជិតបំផុត។

បូណា៖ ដូច្នេះ តើពុកគួរបិទវាចោលរហូតដល់ពុកទៅដល់ទីនោះឬ? 

ដេលា៖ បាទ ពិតណាស់។ ការល្អបំផុតដែលពុកត្រូវធ្វើ គឺកុំយកវាទៅជាមួយពុក។ ការល្អបំផុតបន្ទាប់ គឺពុកត្រូវបិទវា ហើយយកថ្មចេញពីវាមុនពេលពុកទៅ ហើយ ពុកមិនត្រូវបើកដំណើរការវាឡើយ រហូតដល់ពុកត្រឡប់មកវិញ។ 

បូណា៖ ថាម៉េច? តើបិទវាហើយ នៅមិនទាន់គ្រប់គ្រាន់ទៀតឬ?

ដេលា៖ ដើម្បីរក្សាសុវត្ថិភាព ពុកគួរដោះថ្មវាចេញ ព្រោះ នេះគឺជាឧបករណ៍បញ្ជូនសញ្ញាមួយ ដូច្នេះ ប្រសិនបើវានៅជាប់ថ្ម នោះនៅមានឱកាសតូចមួយ ដែលគេអាចបើកវាតាមមធ្យោបាយណាមួយដោយមិនឱ្យពុកដឹង។
</div>

**អំពីអនាមិកភាព**

ប្រសិនបើលោកអ្នកកំពុងធ្វើការសន្ទនាតាមទូរស័ព្ទ ឬកំពុងផ្ញើសារSMSដោយមានព័ត៌មានរសើប ត្រូវប្រយ័ត្នអំពី'មុខងារ'តាមដានខាងលើរបស់គ្រប់ទូរស័ព្ទចល័តទាំងអស់។ សូមពិចារណាជ្រើសយកជំហានអនុវត្តន៍ខាងក្រោម៖

* រៀងរាល់ពេលហៅទូរស័ព្ទ ត្រូវហៅចេញពីកន្លែងខុសៗគ្នា ហើយជ្រើសរើសយកទីតាំង ដែលមិនពាក់ព័ន្ធនឹងលោកអ្នក។

* ត្រូវរក្សាទូរស័ព្ទរបស់លោកអ្នកឱ្យបិទ ដោយផ្តាច់ថ្មវាចេញជានិច្ច ទៅកន្លែងដែលបានជ្រើសរើស បើកទូរស័ព្ទ ធ្វើការទាក់ទង បិទទូរស័ព្ទ និងផ្តាច់ថ្មចេញ។ ជាមួយការទម្លាប់ធ្វើបែបនេះ រាល់ពេលដែលលោកអ្នកធ្វើការហៅទូរស័ព្ទ នឹងមានន័យថា បណ្តាញទូរស័ព្ទមិនអាចតាមដានចលនាសកម្មភាពរបស់លោកអ្នកបានទេ។

* ត្រូវផ្លាស់ប្តូរទូរស័ព្ទ និង [ស៊ីមកាត](/km/glossary#SIM_card) ឱ្យបានញឹកញាប់។ ផ្លាស់ប្តូរពួកវា រវាងមិត្តភក្តិ ឬផ្សារលក់ទូរស័ព្ទជជុះ។

* ត្រូវប្រើស៊ីមកាតប្រភេទបង់ប្រាក់ជាមុន ដែលមិនចុះឈ្មោះ ប្រសិនបើអាចធ្វើបាននៅក្នុងតំបន់របស់លោកអ្នក។

* ត្រូវជៀសវាងបង់ថ្លៃទូរស័ព្ទ ឬស៊ីមកាតដោយប្រើប័ណ្ណឥណទាន ព្រោះការប្រើប័ណ្ណឥណទាន នឹងបង្កើតការជាប់ពាក់ព័ន្ធមួយរវាងរបស់ទាំងនេះ និងលោកអ្នក។


<div class="background" markdown=1>
បូណា៖ តើឯងកំពុងប្រាប់ពុកថា ទូរស័ព្ទរបស់ពុកប្រហែលជាកំពុងប្រាប់ទៅអង់តែនអំពីកន្លែងរបស់ពុក ទាំងវាត្រូវបានបិទទៅហើយនោះ មែនទេ?

ដេលា៖ មែន ហើយនេះមិនទាន់ជាករណីអាក្រក់បំផុតទេ។

បូណា៖ ថាម៉េច?

ដេលា៖ ខ្ញុំឮគេនិយាយថា មានកម្មវិធីដែលអាចបញ្ចូលទៅក្នុងទូរស័ព្ទរបស់ពុក ដើម្បីបើកវាបានដោយសម្ងាត់និងពីចម្ងាយ ហើយឱ្យវាហៅទៅលេខទូរស័ព្ទណាមួយដោយមិនឱ្យពុកដឹង។ បន្ទាប់មក នៅពេលពុកចាប់ផ្តើមការជួបប្រជុំរបស់ពុក វាអាចនឹងចាប់ផ្តើមដំណើរការដូចជាឧបករណ៍ថតសម្លេងនិងបញ្ជូនសម្លេង។

បូណា៖ ស្តាប់ទៅមិនទំនងទាល់តែសោះ! តើឯងនិយាយពិតទេ?

ដេលា៖ តាមលក្ខណៈបច្ចេកវិទ្យា វាមិនពិបាកធ្វើនោះទេ។ ប៉ុន្តែ ការនេះមិនអាចកើតឡើងបានឡើយ ប្រសិនបើថ្មត្រូវបានផ្តាច់ចេញពីទូរស័ព្ទហើយនោះ ដូច្នេះ ពុកនឹងមានសុវត្ថិភាពនៅក្នុងករណីមិនទំនងនេះ។

បូណា៖ ពុកគិតថា ពុកនឹងមិនយកវាទៅជាមួយពុកទេ ប្រសិនបើពុកចង់មានការប្រុងប្រយ័ត្នបំផុតនោះ។ ប៉ុន្តែ ពុកមិនដឹងថា តើគួរប្រើរបស់នេះទៀតឬអត់?

ដេលា៖ មិនអ៊ីចឹងទេពុក។ ពុកធ្លាប់ប្រាប់ខ្ញុំថា កុំខ្លាចនឹងរបស់ថ្មី។ ទូរស័ព្ទចល័ត ក៏មានលក្ខណៈដូចនោះដែរ។ ពុកគ្រាន់តែត្រូវដឹងអំពីអត្ថប្រយោជន៍ និងហានិភ័យរបស់វា ហើយរក្សាការប្រុងប្រយ័ត្នទៅបានហើយ។ ប្រសិនបើពុកដឹងពីហានិភ័យទាំងនោះ ពុកអាចចាត់ជំហានអនុវត្តន៍ ដើម្បីជៀសវាងហានិភ័យទាំងនោះបាន។
</div>

**អំពីការលួចស្តាប់**

ទូរស័ព្ទរបស់លោកអ្នកអាចត្រូវបានកំណត់ឱ្យថតចម្លង និងបញ្ជូនសម្លេង នៅក្នុងចន្លោះចម្ងាយ ដែលម៉ាយក្រូហ្វូនរបស់វាអាចចាប់បាន ដោយមិនឱ្យលោកអ្នកដឹង។ ទូរស័ព្ទខ្លះ អាចត្រូវបានបើកពីចម្ងាយ ហើយដាក់ឱ្យដំណើរការដូចនេះ ទោះបីពួកវាមើលទៅដូចជាបានបិទហើយក៏ដោយ។

* មិនត្រូវបណ្តោយឱ្យជន ដែលលោកអ្នកមិនទុកចិត្ត កាន់ប្រើទូរស័ព្ទរបស់លោកអ្នកឱ្យសោះ ព្រោះនេះគឺជាមធ្យោបាយទូទៅមួយដើម្បីបញ្ចូលកម្មវិធីលួចយកការណ៍ នៅក្នុងទូរស័ព្ទរបស់លោកអ្នក។

* ប្រសិនបើលោកអ្នកកំពុងធ្វើការប្រជុំ ដែលមានលក្ខណៈឯកជននិងសំខាន់ ត្រូវបិទទូរស័ព្ទរបស់លោកអ្នក ហើយផ្តាច់ថ្មចេញពីវា។ ឬលោកអ្នកមិនបាច់យកវាជាប់តាមខ្លួនឡើយ ប្រសិនបើលោកអ្នកអាចទុកវានៅកន្លែង ដែលមានសុវត្ថិភាពដាច់ខាត។

* ត្រូវប្រាកដថា អ្នកដែលលោកអ្នកទាក់ទងជាមួយ កំពុងប្រើផងដែរនូវវិធីការពារដែលបរិយាយនៅក្នុងផ្នែកនេះ។

* ជាងនេះទៅទៀត ត្រូវកុំភ្លេចថា ការប្រើទូរស័ព្ទនៅកន្លែងសាធារណៈ ឬនៅកន្លែងដែលលោកអ្នកមិនទុកចិត្ត ធ្វើឱ្យលោកអ្នកមានហានិភ័យត្រូវបានគេលួចស្តាប់ឬលួចយកទូរស័ព្ទ។

**អំពីការស្ទាក់ចាប់ការហៅតាមទូរស័ព្ទ**

ជាទូទៅ  ការបម្លែងជាទម្រង់សម្ងាត់នូវទំនាក់ទំនងជាសម្លេង (និងសារជាអក្សរ) ដែលធ្វើដំណើរឆ្លងកាត់បណ្តាញទូរស័ព្ទចល័ត គឺមានកម្រិតខ្សោយ។ មានបច្ចេកទេសចំណាយតិចជាច្រើន ដែលភាគីទីបីអាចប្រើ ដើម្បីស្ទាក់ចាប់ទំនាក់ទំនងជាអក្សររបស់លោកអ្នក ឬដើម្បីស្តាប់ការសន្ទនាតាមទូរស័ព្ទរបស់លោកអ្នក ប្រសិនបើពួកគេនៅជិតទូរស័ព្ទនោះ ហើយអាចទទួលបានការបញ្ជូនសញ្ញាពីវា។ ហើយ ជាការពិត ក្រុមហ៊ុនផ្តល់សេវាទូរស័ព្ទចល័ត មានសិទ្ធិចូលមើល និងស្តាប់ទំនាក់ទំនងជាអក្សរនិងជាសម្លេងរបស់លោកអ្នក។ បច្ចុប្បន្ននេះ ការបម្លែងការហៅទូរស័ព្ទជាទម្រង់សម្ងាត់ មានតម្លៃថ្លៃ និង/ឬមានការលំបាកផ្នែកបច្ចេកទេសខ្លះៗ ដើម្បីធ្វើឱ្យសូម្បីតែក្រុមហ៊ុនផ្តល់សេវាទូរស័ព្ទចល័តក៏មិនអាចលបស្តាប់បានដែរ។ ប៉ុន្តែ ឧបករណ៍ទាំងនេះត្រូវបានរំពឹងថា នឹងមានតម្លៃចុះថោកក្នុងពេលឆាប់ៗនេះ។ ដើម្បីពង្រាយការបម្លែងជាទម្រង់សម្ងាត់ ជាដំបូងលោកអ្នកត្រូវបញ្ចូលកម្មវិធីបម្លែងជាទម្រង់សម្ងាត់មួយទៅក្នុងទូរស័ព្ទរបស់លោកអ្នក និងទៅក្នុងទូរស័ព្ទរបស់អ្នក ដែលលោកអ្នកគ្រោងទាក់ទងជាមួយ។ បន្ទាប់មក លោកអ្នកអាចនឹងប្រើកម្មវិធីនេះដើម្បីផ្ញើ និងទទួលការហៅទូរស័ព្ទ និង/ឬសារដែលមានទម្រង់សម្ងាត់។ បច្ចុប្បន្ននេះ កម្មវិធីបម្លែងជាទម្រង់សម្ងាត់ អាចដំណើរការបានតែជាមួយម៉ូដែលទូរស័ព្ទតិចតួចប៉ុណ្ណោះ ដែលម៉ូដែលទាំងនោះត្រូវបាគេហៅថា ទូរស័ព្ទ'ឈ្លាសវៃ' ឬ ស្មាតហ្វូន។

ការសន្ទនាគ្នារវាង ស្កាយផ៍ (Skype) និងទូរស័ព្ទចល័ត មិនត្រូវបានបម្លែងជាទម្រង់សម្ងាត់ឡើយ ព្រោះនៅត្រង់ចំណុចខ្លះ សញ្ញានឹងផ្លាស់ទីទៅបណ្តាញទូរស័ព្ទចល័ត ដែលនៅទីនោះមិនមានមុខងារបម្លែងជាទម្រង់សម្ងាត់ទេ។

