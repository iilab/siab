

---

lang: km
community: guide
type: tactics
legacy: True
child: True
weight: 4
depth: 3
title: Keeping your software up-to-date

---

កម្មវិធីកុំព្យូទ័រ ជាទូទៅមានទំហំធំ និងស្មុគស្មាញ។ វាមិនអាចជៀសរួចទេដែលថា កម្មវិធីខ្លះក្នុងចំណោមកម្មវិធីដែលលោកអ្នកប្រើជាទៀងទាត់មិនមានបញ្ហានោះ ហើយវាក៏ជាទូទៅផងដែរថា បញ្ហាទាំងនោះហើយ ដែលអាចនឹងបង្កអន្តរាយដល់សុវត្ថិភាពសន្តិសុខកុំព្យូទ័ររបស់លោកអ្នក។  ទោះជាយ៉ាងនោះក្តី អ្នកអភិវឌ្ឍកម្មវិធីកុំព្យូទ័របានរកឃើញនៅបញ្ហាទាំងនោះជាបន្តបន្ទាប់ ហើយបានបញ្ចេញបច្ចុប្បន្នភាពនៃកម្មវិធី ដើម្បីជួសជុលបញ្ហាទាំងនោះ។ **ដោយហេតុនេះហើយ ទើបវាជាការសំខាន់ណាស់ ដែលលោកអ្នកត្រូវធ្វើបច្ចុប្បន្នភាពកម្មវិធីទាំងអស់នៅក្នុងកុំព្យូទ័ររបស់លោកអ្នក ឲ្យបានញឹកញាប់ រួមទាំងប្រព័ន្ធប្រតិបត្តិការរបស់កុំព្យូទ័រផងដែរ។**   ប្រសិនបើWindowsមិនធ្វើបច្ចុប្បន្នភាពខ្លួនឯងដោយស្វ័យប្រវត្តិទេនោះ លោកអ្នកអាចធ្វើវាដោយខ្លួនឯងបាន ដោយប្រើម៉ោវស៍ចុចលើម៉ឺនុយ**Start**, ជ្រើសយក**All Programs**  ហើយចុចលើ**Windows Update**។ កម្មវិធីInternet Explorerនឹងបើកឡើង ហើយនាំលោកអ្នកទៅទំព័រMicrosoft Update ដែលនៅទីនោះលោកអ្នកអាចបើកដំណើរការមុខងារធ្វើបច្ចុប្បន្នភាពដោយស្វ័យប្រវត្តិ **Automatic Updates** បាន។ សូមមើលផ្នែក[***សេចក្តីសម្រាប់អានបន្ថែម***](/km/chapter_1_5) សម្រាប់ព័ត៌មានបន្ថែមអំពីចំណុចនេះ។

ស្រដៀងគ្នានេះដែរ វាជាការសំខាន់ណាស់ដែលត្រូវប្រាកដថា កម្មវិធីដែលបានបញ្ចូលរួចនៅក្នុងកុំព្យូទ័ររបស់លោកអ្នក ត្រូវបានធ្វើបច្ចុប្បន្នភាពផងដែរ។ ដើម្បីសម្រេចការនេះបាន ជាដំបូងលោកអ្នកចាំបាច់ត្រូវដឹងថា តើមានកម្មវិធីអ្វីខ្លះនៅក្នុងកុំព្យូទ័ររបស់លោកអ្នក ហើយប្រហែលជាអ្នកត្រូវលុបកម្មវិធីដែលមិនសំខាន់ ចេញផងដែរ (នៅលើWindows ត្រូវចូលទៅក្នុង Control Panel និង *Programs* ឬ *Add/Remove Programs*)។ បន្ទាប់មក ត្រូវពិនិត្យមើលកម្មវិធីនីមួយៗឡើងវិញ ថាតើវាគឺជាសំណៅកម្មវិធីថ្មីចុងក្រោយបំផុតឬនៅ តើវាអាចធ្វើបច្ចុប្បន្នភាពបានដោយរបៀបណា  ហើយតើវានឹងធ្វើបច្ចុប្បន្នភាពដោយស្វ័យប្រវត្តិដោយខ្លួនឯងនៅពេលក្រោយដែរឬទេ។


### ការរក្សាបច្ចុប្បន្នភាពជាមួយក្រុមកម្មវិធីFreeware និង FOSS (កម្មវិធីឥតគិតថ្លៃនិងបើកចំហ) ###

[*កម្មវិធីកុំព្យូទ័រជាប់កម្មសិទ្ធិ*](/km/glossary#Proprietary_software) ជាញឹកញាប់តម្រូវឲ្យមានភស្តុតាងបង្ហាញថា វាត្រូវបានទិញដោយស្របច្បាប់ មុនពេលវាអនុញ្ញាតឲ្យលោកអ្នកអាចធ្វើបច្ចុប្បន្នភាពវាបាន។  ប្រសិនបើលោកអ្នកកំពុងប្រើសំណៅលួចចម្លង ឧទា. កម្មវិធី Microsoft  វាអាចនឹងមិនអនុញ្ញាតឲ្យអ្នកធ្វើបច្ចុប្បន្នភាពបានទេ ដែលនេះជាកត្តាដែលបណ្តាលឲ្យអ្នក និងព័ត៌មានរបស់លោកអ្នកប្រឈមនឹងហានិភ័យបំផុត។ ដោយសារការគ្មានអាជ្ញាប័ណ្ណមានសុពលភាព លោកអ្នកកំពុងធ្វើឲ្យខ្លួនឯង និងអ្នកដទៃប្រឈមនឹងហានិភ័យ។ ការពឹងផ្អែកទៅលើកម្មវិធីកុំព្យូទ័រមិនស្របច្បាប់ អាចនាំហានិភ័យជាលក្ខណៈមិនមែនបច្ចេកទេសផងដែរ។ នៅក្នុងប្រទេសកាន់តែច្រើនទៅៗ អាជ្ញាធរបានចាប់ផ្តើមត្រួតពិនិត្យស្វែងរកអង្គភាព ដែលមានអាជ្ញាប័ណ្ណមានសុពលភាពសម្រាប់កម្មវិធីកុំព្យូទ័រនីមួយៗ ដែលពួកគេកំពុងប្រើ។ ប៉ូលីសបានរឹបអូសកុំព្យូទ័រ និងបិទអង្គភាពជាច្រើនដោយឈរលើមូលហេតុ“លួចចម្លងកម្មវិធី”។ យុត្តិកម្មនេះអាចត្រូវបានរំលោភបំពានបានដោយងាយនៅក្នុងបណ្តាប្រទេស ដែលអាជ្ញាធរមានហេតុផលនយោបាយ ដើម្បីជ្រៀតជ្រែកចូលក្នុង កិច្ចការរបស់អង្គភាពណាមួយ។ សំណាងល្អ លោកអ្នកមិនចាំបាច់ត្រូវទិញកម្មវិធីកុំព្យូទ័រដែលមានតម្លៃថ្លៃ ដើម្បីការពារខ្លួនពីយុត្តិសាស្ត្របែបនេះឡើយ។


យើងសូមណែនាំឲ្យលោកអ្នកសាកល្បងប្រើ [*Freeware*](/km/glossary#Freeware) ឬ [*FOSS*](/km/glossary#FOSS) (កម្មវិធីកុំព្យូទ័ឥតគិតថ្លៃនិងបើកចំហ) ជំនួសឲ្យ [*កម្មវិធីកុំព្យូទ័រជាប់កម្មសិទ្ធ*](/km/glossary#Proprietary_software)ណាមួយដែលលោកអ្នកកំពុងប្រើ  ជាពិសេសកម្មវិធីដែលមិនមានអាជ្ញាប័ណ្ណ។ កម្មវិធី [*Freeware*](/km/glossary#Freeware) និងកម្មវិធី[*FOSS*](/km/glossary#FOSS) ជាញឹកញាប់ត្រូវបានសរសេរដោយអ្នកស្ម័គ្រចិត្ត និងអង្គការមិនគិតប្រាក់ចំណេញ ដែលជាអ្នកបញ្ចេញ និងថែមទាំងធ្វើបច្ចុប្បន្នភាពកម្មវិធីទាំងនេះដោយឥតគិតថ្លៃ។ ជាពិសេសជាងនេះទៅទៀត  បណ្តាកម្មវិធី[*FOSS*](/km/glossary#FOSS) ជាទូទៅត្រូវបានចាត់ទុកថាមានសុវត្ថិភាពជាងកម្មវិធី [*ជាប់កម្មសិទ្ធិ*](/km/glossary#Proprietary_software) ព្រោះពួកវាត្រូវបានអភិវឌ្ឍនៅក្នុងរបៀបមួយ មានតម្លាភាព ដែល[*កូដដើម*](/km/glossary#Source_code)របស់ពួកវា អាចត្រួតពិនិត្យមើលបានដោយក្រុមអ្នកជំនាញផ្សេងៗ ដែលអាចកំណត់អត្តសញ្ញាណបញ្ហា និងចូលរួមចំណែកផ្តល់ដំណោះស្រាយផ្សេងៗ។


កម្មវិធី [*FOSS*](/km/glossary#FOSS) ជាច្រើនមានលក្ខណៈដូចគ្នា និងធ្វើការស្ទើរតែដូចគ្នាទៅនឹងកម្មវិធីកុំព្យូទ័រជាប់កម្មសិទ្ធិទាំងឡាយដែរ។ ស្របពេលជាមួយគ្នានោះ លោកអ្នកអាចប្រើកម្មវិធីទាំងនេះអមជាមួយកម្មវិធីកុំព្យូទ័រជាប់កម្មសិទ្ធ រួមទាំងប្រព័ន្ធប្រតិបត្តិការWindows ដោយគ្មានបញ្ហាអ្វីឡើយ។ ទោះបីសហសេវិករបស់លោកអ្នកបន្តប្រើសំណៅពាណិជ្ជកម្ម នៃកម្មវិធីប្រភេទជាក់លាក់មួយក៏ដោយ លោកអ្នកនៅតែអាចផ្លាស់ប្តូរឯកសារ និងចែករម្លែកព័ត៌មានជាមួយពួកគេបានដោយងាយស្រួល។  ជាពិសេស លោកអ្នកអាចនឹងពិចារណាប្រើកម្មវិធី Firefox, Thunderbird និង [LibreOffice](https://www.libreoffice.org/) ជំនួយឲ្យកម្មវិធី Internet Explorer, Outlook ឬ Outlook Express  និង Microsoft Office បានផងដែរ។



តាមពិត លោកអ្នកថែមទាំងអាចនឹងដកខ្លួនចេញពីការប្រើប្រព័ន្ធប្រតិបត្តិការ Microsoft Windowsទាំងស្រុងបាន ដោយសាកល្បងប្រើប្រភេទកម្មវិធី[*FOSS*](/km/glossary#FOSS) ឈ្មោះថា [*GNU/Linux*](/km/glossary#GNU_Linux) ដែលមានសុវត្ថិភាពជាងមុនផងដែរ។ មធ្យោបាយល្អបំផុតដើម្បីដឹងថាតើលោកអ្នកត្រៀមខ្លួនផ្លាស់ប្តូរបានហើយឬនៅ គឺការសាកល្បងវាសិន។ លោកអ្នកអាចដោនឡូតសំណៅ [*LiveCD*](/km/glossary#LiveCD)មួយរបស់ [*Ubuntu Linux*](http://www.ubuntu.com/), រក្សាវាទុកនៅលើCD ឬDVDមួយ, ដាក់CD ឬDVDនោះទៅក្នុងកុំព្យូទ័រ ហើយចាប់ផ្តើមដំណើរការកុំព្យូទ័រឡើងវិញ។ នៅពេលដែលកុំព្យូទ័រត្រូវបានចាប់ផ្តើមរួចរាល់ កុំព្យូទ័ររបស់លោកអ្នកនឹងដំណើរការកម្មវិធី [*GNU/Linux*](/km/glossary#GNU_Linux) ហើយលោកអ្នកអាចសម្រេចចិត្តធ្វើអ្វីដែលខ្លួនគិតចង់ធ្វើបាន។ សូមកុំបារម្ភ រឿងនេះ មិនកើតជាអចិន្ត្រៃយ៍ទេ។ នៅពេលលោកអ្នកធ្វើការងារចប់ហើយ គ្រាន់តែបិទកុំព្យូទ័រហើយយកUbuntu [*LiveCD*](/km/glossary#LiveCD)ចេញ គឺជាការស្រេច។ ពេលលោកអ្នកចាប់ផ្តើមដំណើរការកុំព្យូទ័រនៅពេលបន្ទាប់ លោកអ្នកនឹងត្រឡប់នៅក្នុងWindows ហើយគ្រប់កម្មវិធី មុខងារកំណត់ និងទិន្នន័យរបស់លោកអ្នក នឹងមានលក្ខណៈដូចដើម។ បន្ថែមពីលើអត្ថប្រយោជន៍សុវត្ថិភាពទូទៅរបស់កម្មវិធីកុំព្យូទ័រដែលមានប្រភពចំហ Ubuntuមានមុខងារធ្វើបច្ចុប្បន្នភាពមួយដោយឥតគិតថ្លៃនិងងាយស្រួលប្រើប្រាស់ ដែលនឹងរក្សាប្រព័ន្ធប្រតិបត្តិការរបស់លោកអ្នក និងកម្មវិធីកុំព្យូទ័រច្រើនផ្សេងទៀតរបស់លោកអ្នក មិនឲ្យហួសសម័យនិងគ្មានសុវត្ថិភាពបាន។

