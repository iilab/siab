

---

lang: km
community: guide
type: tactics
legacy: True
child: False
weight: 011
title: 11. How to use smartphones as securely as possible

---

នៅក្នុង [***ជំពូក១០. របៀបប្រើទូរស័ព្ទចល័តដោយសុវត្ថិភាពបំផុតដែលអាចធ្វើបាន***](/km/chapter-10) យើងបានពិភាក្សាអំពីការខិតខំប្រឹងប្រែងផ្នែកសុវត្ថិភាព ក្នុងការប្រើទូរស័ព្ទចល័តធម្មតា ដោយមានរួមបញ្ចូលបញ្ហាសេវាទាក់ទងជាសម្លេង និងការផ្ញើសារជាអក្សរ (SMS/MMS)។ ទូរស័ព្ទទាំងនោះប្រើជាចម្បង (ប្រសិនបើប្រើមិនផ្តាច់មុខ) នូវបណ្តាញទូរស័ព្ទចល័ត ដើម្បីផ្ទេរការហៅទូរស័ព្ទ និងទិន្នន័យ។

ឥឡូវនេះ ភាពជឿនលឿនក្នុងវិស័យបច្ចេកវិទ្យាមានន័យថា ទូរស័ព្ទចល័តអាចផ្តល់សេវានិងមុខងារពិសេស ដែលស្រដៀងទៅនឹងកុំព្យូទ័រលើតុ ឬឡេបថប់។ ទូរស័ព្ទឈ្លាសវៃ (ស្មាតហ្វូន) ទាំងនេះ ផ្តល់នូវមធ្យោបាយថ្មីជាច្រើនដើម្បីទាក់ទងគ្នា ចាប់ព័ត៌មាន និងផ្សព្វផ្សាយព័ត៌មាន។ ដើម្បីផ្តល់មុខងារថ្មីទាំងនេះបាន ស្មាតហ្វូនមិនត្រឹមតែប្រើបណ្តាញទូរស័ព្ទចល័តប៉ុណ្ណោះទេ ប៉ុន្តែវាភ្ជាប់ទៅសេវាអ៊ីនធើរណែតផងដែរ តាមរយៈការភ្ជាប់សេវាWiFi (ស្រដៀងទៅនឹងឡេបថប់មួយនៅក្នុងហាងអ៊ីនធើរណែតមួយ) ឬតាមរយៈការភ្ជាប់ទិន្នន័យតាមរយៈប្រតិបត្តិករបណ្តាញទូរស័ព្ទចល័ត។

ដូច្នេះ នៅពេលដែលលោកអ្នកអាចហៅទូរស័ព្ទដោយប្រើស្មាតហ្វូន វាគឺជាការប្រសើរជាង ដែលត្រូវមើលទៅស្មាតហ្វូនថាជា   ឧបករណ៍កុំព្យូទ័រតូចមួយ។ នេះមានន័យថា សម្ភារៈផ្សេងទៀតនៅក្នុងបណ្តុំមេរៀននេះ មានការពាក់ព័ន្ធទៅនឹងការប្រើស្មាតហ្វូនរបស់លោកអ្នក និងកុំព្យូទ័ររបស់លោកអ្នក។

ស្មាតហ្វូន ជាទូទៅមានមុខងារធំទូលាយ៖ បើកទំព័រអ៊ីនធើរណែត, អ៊ីមែល, ផ្ញើសារជាសម្លេង និងផ្ញើសាររហ័សភ្លាមៗនៅលើ       អ៊ីនធើរណែត ថត រក្សាទុក និងផ្ទេរបញ្ជូនសម្លេង រូបថត និងវីដេអូ បណ្តាញទំនាក់ទំនងសង្គម ហ្គេមដែលមានអ្នកលេងច្រើនគ្នា សេវាធនាគារ និងសកម្មភាពជាច្រើនផ្សេងទៀត។ ប៉ុន្តែ កម្មវិធី និងមុខងារជាច្រើនក្នុងចំណោមកម្មវិធីនិងមុខងារទាំងនេះ នាំមកនូវបញ្ហាសុវត្ថិភាពថ្មី ឬបង្កើនកម្រិតហានិភ័យដែលមានស្រាប់។

ប៉ុន្តែ ស្មាតហ្វូនខ្លះមានបង្កប់មុខងារកំណត់ទីតាំងភូមិសាស្ត្រ ([*ជីភីអេស (GPS)*](/km/Glossary#GPS)) ដែលមានន័យថា ពួកវាអាចផ្តល់ព័ត៌មានដោយស្វ័យប្រវត្ត អំពីទីតាំងជាក់លាក់របស់លោកអ្នក ទៅប្រតិបត្តិករបណ្តាញទូរស័ព្ទចល័ត និងទៅកម្មវិធីជាច្រើន ដែលលោកអ្នកប្រើនៅក្នុងទូរស័ព្ទរបស់លោកអ្នក (ដូចជា កម្មវិធីបណ្តាញទំនាក់ទំនងសង្គម កម្មវិធីផែនទី កម្មវិធីបើកទំព័រអ៊ីនធើរណែត និងកម្មវិធីផ្សេងៗទៀត)។ ដូចដែលបានបញ្ជាក់ពីលើកមុន ទូរស័ព្ទចល័តបានបញ្ជូនបន្តរួចទៅហើយនូវព័ត៌មានអំពីទីតាំងរបស់លោកអ្នក ទៅឱ្យប្រតិបត្តិករបណ្តាញទូរស័ព្ទចល័តរបស់លោកអ្នក (ជាផ្នែកនៃមុខងារធម្មតារបស់ទូរស័ព្ទ)។ ប៉ុន្តែ មុខងារ GPS បន្ថែមនេះ មិនត្រឹមតែបង្កើនភាពជាក់លាក់នៃព័ត៌មាន អំពីទីតាំងរបស់លោកអ្នកប៉ុណ្ណោះទេ វាបង្កើនផងដែរនូវចំនួនទីកន្លែងដែល ព័ត៌មាននេះអាចនឹងត្រូវបានចែកចាយ។

ការពិនិត្យមើលឡើងវិញនូវគ្រប់ហានិភ័យ ដែលមានជាប់ជាមួយទូរស័ព្ទចល័ត ដែលត្រូវបានពិភាក្សានៅក្នុង [***ជំពូក ១០. របៀបប្រើទូរស័ព្ទចល័ត ដោយសុវត្ថិភាពបំផុតដែលអាចធ្វើបាន***](/km/chapter-10) គឺមានសារៈសំខាន់សម្រាប់លោកអ្នក ព្រោះ      ហានិភ័យទាំងអស់នោះមានការពាក់ព័ន្ធផងដែរ ចំពោះការប្រើស្មាតហ្វូន។ [***ជំពូក ១០***](/km/chapter-10) បានលើកឡើងអំពីបញ្ហាលួចស្តាប់ ស្ទាក់ចាប់សារ SMS ឬការហៅទូរស័ព្ទ បញ្ហាទាក់ទងស៊ីមកាត និង ទម្លាប់អនុវត្តន៍ដែលប្រសើរបំផុត។

នៅក្នុងជំពូកនេះ យើងនឹងក្រឡេកមើលអំពីបញ្ហាប្រឈមបន្ថែម ក្នុងផ្នែកសុវត្ថិភាពរបស់ស្មាតហ្វូន។

### កាបូប, កាបូបប្រាក់, ស្មាតហ្វូន ###

យើងមានការយល់ដឹងដោយអព្ភន្តរញ្ញាណមួយ អំពីតម្លៃនៃការរក្សាសុវត្ថិភាពកាបូប ឬកាបូបប្រាក់របស់យើង ព្រោះមានព័ត៌មានរសើបយ៉ាងច្រើន ដែលត្រូវបានរក្សាទុកនៅក្នុងនោះ ហើយការបាត់បង់ពួកវានឹងប៉ះពាល់ដល់ភាពឯកជន និងសុវត្ថិភាពរបស់យើង។ មនុស្សទាំងឡាយ មិនសូវដឹងអំពីចំនួនព័ត៌មានផ្ទាល់ខ្លួន ដែលមាននៅក្នុងស្មាតហ្វូនរបស់ខ្លួនទេ ហើយពួកគេគិតថា ការបាត់   ទូរស័ព្ទគឺជាបញ្ហារំខានមួយ ជាជាងគឺជាហានិភ័យមួយ។ ប្រសិនបើលោកអ្នកគិតផងដែរថា ស្មាតហ្វូនគឺជាឧបករណ៍កុំព្យូទ័រមួយ ដែលតែងតែត្រូវបានភ្ជាប់ទៅបណ្តាញមួយ និងត្រូវបានកាន់ជាប់ខ្លួនជានិច្ច  នោះវាគូសបញ្ជាក់ផងដែរ អំពីភាពខុសគ្នាជាសំខាន់ រវាងអ្នកកាន់ព័ត៌មានលាក់កំបាំង និងព័ត៌មានអសកម្ម(ដូចជាកាបូបប្រាក់) និងវត្ថុសកម្ម និងអន្តរកម្មមួយដូចជាស្មាតហ្វូន។

លំហាត់សាមញ្ញខាងក្រោមនេះ អាចជួយបង្ហាញអំពីការនេះ៖

យកចេញអ្វីៗទាំងអស់ដែលមាននៅក្នុងកាបូប ឬកាបូបប្រាក់របស់លោកអ្នក ហើយផ្តោតការយកចិត្តទុកដាក់ចំពោះវត្ថុរសើប។ ជាទូទៅ លោកអ្នកអាចឃើញមាន៖
- រូបថតរបស់អ្នកដែលខ្លួនស្រឡាញ់ (ប្រហែល ៥ រូប)
- អត្តសញ្ញាណប័ណ្ណ (ប័ណ្ណបើកបរ ប័ណ្ណសមាជិក ប័ណ្ណសន្តិសុខសង្គម)
- ព័ត៌មានធានារ៉ាប់រង និង ព័ត៌មានសុខភាព  (ប្រហែល ២ ប័ណ្ណ)
- ប្រាក់ (ប្រហែល ៥ សន្លឹក)
- ប័ណ្ណឥណទាន/ឥណពន្ធ (ប្រហែល ៣ ប័ណ្ណ)

ឥឡូវ ចូរពិនិត្យមើលអ្វីៗដែលមាននៅក្នុងស្មាតហ្វូនរបស់លោកអ្នក។ អ្នកប្រើស្មាតហ្វូនទូទៅ អាចឃើញមានវត្ថុខ្លះ ដែលរៀបរាប់ខាងលើក្នុងបរិមាណច្រើនជាង ហើយក្នុងករណីខ្លះអាចមានវត្ថុមានតម្លែច្រើនជាងនេះ។

- រូបថតរបស់អ្នកដែលខ្លួនស្រឡាញ់ (ប្រហែល ១០០ រូប)
- កម្មវិធីអ៊ីមែល និង ពាក្យសម្ងាត់របស់ពួកវា
- អ៊ីមែល (ប្រហែល ៥០០ អ៊ីមែល)
- វីដេអូ (ប្រហែល៥០វីដេអូ)
- កម្មវិធីបណ្តាញទំនាក់ទំនងសង្គម និង ពាក្យសម្ងាត់របស់ពួកវា
- កម្មវិធីធនាគារ (ដែលផ្តល់សិទ្ធិចូលប្រើគណនីធនាគារ)
- ឯកសាររសើប
- កំណត់ត្រាទំនាក់ទំនងរសើប
- ការភ្ជាប់បន្តផ្ទាល់ទៅព័ត៌មានរសើបរបស់លោកអ្នក

លោកអ្នកប្រើស្មាតហ្វូនកាន់តែច្រើន លោកអ្នកកាន់តែត្រូវការដឹងអំពីហានិភ័យដែលមានជាប់ជាមួយវា និងចាត់វិធានការប្រុង   ប្រយ័ត្នជាមុនដែលសមស្រប។ ស្មាតហ្វូន គឺជាឧបករណ៍ផ្សព្វផ្សាយ និងជាអ្នកចែកចាយពត៌មានផ្ទាល់ខ្លួនរបស់លោកអ្នកដ៏មានថាមពល។ ជាស្វ័យប្រវត្ត វាត្រូវបានរចនាឡើង ដើម្បីផ្តល់កម្រិតភ្ជាប់សេវាច្រើនបំផុតតាម ដែលអាចធ្វើទៅបាន និងដើម្បីភ្ជាប់ទៅសេវាបណ្តាញទំនាក់ទំនងសង្គម។ នេះគឺដោយសារតែព័ត៌មានផ្ទាល់ខ្លួនរបស់លោកអ្នក គឺជាព័ត៌មានមានតម្លៃ ដែលអាចត្រូវបានប្រមូលផ្តុំ ស្វែងរក និងលក់។

នៅក្នុង [***ជំពូក ៥ ៖ របៀបស្តារយកមកវិញ នូវព័ត៌មានដែលបាត់បង់***](/km/chapter-5)  យើងបានពិភាក្សាអំពីសារៈសំខាន់នៃការថតចម្លងទិន្នន័យទុក។ វាមានសារៈសំខាន់ពិសេសចំពោះស្មាតហ្វូន។ វាអាចផ្តល់ការខូចខាតខ្លាំង ប្រសិនបើលោកអ្នកបាត់ទូរស័ព្ទរបស់លោកអ្នក ដោយមិនបានថតចម្លងទិន្នន័យសំខាន់បំផុតរបស់លោកអ្នក (ដូចជាព័ត៌មានអំពីដៃគូទំនាក់ទំនងរបស់លោកអ្នកជាដើម) ទុកនៅកន្លែងសុវត្ថិភាពណាមួយ។ ក្រៅពីការថតចម្លងទិន្នន័យទុករបស់លោកអ្នក ត្រូវប្រាកដថា លោកអ្នកដឹងផងដែរអំពីរបៀបស្តារយកទិន្នន័យមកវិញ។ ត្រូវរក្សាទុកសំណៅរឹងមួយ នៃជំហ៊ានដែលលោកអ្នកត្រូវអនុវត្ត ដើម្បីឱ្យលោកអ្នកអាចអនុវត្តបានលឿនរហ័សនៅក្នុងគ្រាអាសន្ន។

នៅក្នុងជំពូកនេះ យើងនឹងចាប់ផ្តើម ដោយធ្វើការណែនាំអំពីចំណុចមូលដ្ឋានមួយចំនួនរបស់ស្មាតហ្វូន៖ ការបរិយាយមួយអំពីទម្រង់ផ្សេងៗ និងនីតិវិធីតម្លើងជាមូលដ្ឋានមួយចំនួន ដើម្បីធានាសុវត្ថិភាពព័ត៌មាន និងទំនាក់ទំនងរបស់លោកអ្នក។ ផ្នែកដែលនៅសល់នៃជំពូកនេះ នឹងលើកឡើងអំពីការប្រុងប្រយ័ត្នជាមុន ដែលទាក់ទងទៅនឹងការប្រើស្មាតហ្វូនជាទូទៅ។ ផ្នែកបន្តបន្ទាប់ទៅនេះ នឹងនិយាយអំពីទិដ្ឋភាពសុវត្ថិភាពដូចតទៅ៖

