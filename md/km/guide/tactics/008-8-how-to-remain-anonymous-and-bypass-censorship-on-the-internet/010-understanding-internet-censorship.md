

---

lang: km
community: guide
type: tactics
legacy: True
child: True
weight: 1
depth: 3
title: Understanding Internet censorship

---

ការសិក្សាស្រាវជ្រាវ ដែលធ្វើឡើងដោយអង្គការដូចជា [OpenNet Initiative (ONI)](http://opennet.net/) និង [Reporters Without Borders (RSF)](http://www.rsf.org/) ចង្អុលបង្ហាញថា ប្រទេសជាច្រើនធ្វើការត្រួតពិនិត្យអ្វីៗ ដែលមានក្នុងសង្គម នយោបាយ និង'សន្តិសុខជាតិ' ហើយកម្រនឹងផ្សព្វផ្សាយបញ្ជីលម្អិតនៃគេហទំព័រដែលត្រូវបានបិទណាស់។ ជាធម្មតា អ្នកដែលចង់ត្រួតត្រាលើសិទ្ធិប្រើប្រាស់អ៊ីនធើរណែតរបស់ពលរដ្ឋខ្លួន ក៏អនុវត្តកិច្ចប្រឹងប្រែងពិសេសមួយផងដែរ ដើម្បីបិទ Proxies និងគេហទំព័រដែលត្រូវបានគេដឹងថា បានផ្តល់កម្មវិធីនិងការណែនាំ ដើម្បីជួយប្រជាជនឱ្យគេចវាងពីឧបករណ៍ត្រួតពិនិត្យទាំងនេះ។ 

ទោះបីមានការធានាអំពីសិទ្ធិប្រើប្រាស់ព័ត៌មានដោយសេរី ដែលត្រូវបានបញ្ចូលនៅក្នុងមាត្រា ១៩ នៃសេចក្តីប្រកាសជាសកលស្តីពីសិទ្ធិមនុស្សក៏ដោយ ចំនួនប្រទេសដែលចូលរួមធ្វើការត្រួតពិនិត្យអ៊ីនធឺណេត បានបន្តកើនឡើងយ៉ាងខ្លាំងក្នុងរយៈពេលពីរបីឆ្នាំចុងក្រោយនេះ។ ប៉ុន្តែ ដោយសារការអនុវត្តការត្រួតពិនិត្យអ៊ីនធឺណេតរីករាលដាលពេញពិភពលោកដូចនេះ ក៏នាំឱ្យមានការប្រើប្រាស់ឧបករណ៍គេចវាងការត្រួតពិនិត្យ ដែលត្រូវបានបង្កើត ពង្រាយ និងផ្សព្វផ្សាយដោយសកម្មជន អ្នកសរសេរកម្មវិធី និងអ្នកស្ម័គ្រចិត្តផងដែរ។

មុននឹងរុករកមធ្យោបាយផ្សេងៗ ដើម្បីគេចវាងការត្រួតពិនិត្យអ៊ីនធឺណេត ជាដំបូង លោកអ្នកគួរអភិវឌ្ឍការយល់ដឹងជាមូលដ្ឋានមួយ អំពីរបៀបដែលឧបករណ៍ត្រួតពិនិត្យទាំងនេះធ្វើការជាមុនសិន។ ការគិតពិចារណាអំពីគំរូបំព្រួញមួយនៃការភ្ជាប់សេវាអ៊ីនធើរណែតរបស់លោកអ្នក អាចនឹងជួយលោកអ្នកក្នុងការស្វែងយល់អំពីការនេះ។

### ការភ្ជាប់សេវាអ៊ីនធឺណេតរបស់លោកអ្នក ###

![](/sites/securitybkp.ngoinabox.org/security/files/img/1-en.png)

ជំហានទីមួយនៃការភ្ជាប់សេវាអ៊ីនធឺណេតរបស់លោកអ្នក ជាទូទៅត្រូវបានធ្វើតាមរយៈ <i>ក្រុមហ៊ុនផ្តល់សេវាអ៊ីនធឺណេត[*ISP*](/km/glossary#ISP) មួយ នៅផ្ទះ ការិយាល័យ សាលារៀន បណ្ណាល័យ ឬហាងអ៊ីនធឺណេត។ [*ISP*](/km/glossary#ISP)នោះ កំណត់ឱ្យកុំព្យូទ័ររបស់លោកអ្នកនូវ [*IP Address*](/km/glossary#IP_address) មួយ ដែលសេវាអ៊ីនធឺណេតផ្សេងៗអាចប្រើដើម្បីកំណត់អត្តសញ្ញាណលោកអ្នក និងផ្ញើព័ត៌មានឱ្យលោកអ្នក ដែលមានដូចជាអ៊ីមែល និងទំព័រអ៊ីនធឺណេតដែលលោកអ្នកស្នើសុំជាដើម។
អ្នកដែលស្គាល់ [*IP address*](/km/glossary#IP_address) របស់លោកអ្នក អាចរកឃើញទីក្រុងដែលលោកអ្នកស្ថិតនៅ។ ប៉ុន្តែ   អង្គភាពដែលមានទំនាក់ទំនងល្អមួយចំនួននៅក្នុងប្រទេសរបស់លោកអ្នក អាចប្រើព័ត៌មាននេះដើម្បីកំណត់ទីតាំងជាក់លាក់របស់លោកអ្នក។

- **ISPរបស់លោកអ្នក** នឹងស្គាល់អគារ ដែលលោកអ្នកកំពុងស្ថិតនៅ ឬខ្សែទូរស័ព្ទដែលលោកអ្នកកំពុងប្រើ ប្រសិនបើលោកអ្នកប្រើម៉ូដឹម(modem) ដើម្បីភ្ជាប់សេវាអ៊ីនធឺណេត។
- **ហាងអ៊ីនធឺណេត បណ្ណាល័យ ឬធុរកិច្ចរបស់លោកអ្នក** នឹងស្គាល់កុំព្យូទ័រដែលលោកអ្នកបានប្រើក្នុងពេលវេលាជាក់លាក់មួយ ព្រមទាំងចំណុចភ្ជាប់មានខ្សែ ឬឥតខ្សែដែលលោកអ្នកត្រូវបានភ្ជាប់ទៅ។
- **ទីភ្នាក់ងាររដ្ឋាភិបាល** អាចនឹងដឹងអំពីព័ត៌មានលម្អិតទាំងនេះ ដោយសារឥទ្ធិពលរបស់ពួកគេទៅលើក្រុមហ៊ុនខាងលើ។

នៅដំណាក់កាលនេះ [*ISP*](/km/glossary#ISP) របស់លោកអ្នកពឹងផ្អែកទៅលើហេដ្ឋារចនាសម្ព័ន្ធបណ្តាញកុំព្យូទ័រនៅក្នុងប្រទេសរបស់លោកអ្នក ដើម្បីភ្ជាប់អ្នកប្រើប្រាស់របស់ខ្លួន(រួមទាំងលោកអ្នកផងដែរ) ជាមួយពិភពលោក។ នៅចុងម្ខាងទៀតនៃការភ្ជាប់   សេវារបស់លោកអ្នក គេហទំព័រ ឬសេវាអ៊ីនធឺណេតដែលលោកអ្នកកំពុងបើកមើល ឬប្រើ បានឆ្លងកាត់ដំណើរការស្រដៀងគ្នានេះដែរ គឺបានទទួល IP addresses របស់ខ្លួនពី [*ISP*](/km/glossary#ISP) មួយនៅក្នុងប្រទេសរបស់ខ្លួន។ ទោះបីគ្មានគ្រប់ព័ត៌មានបច្ចេកទេសលម្អិតក៏ដោយ គំរូមូលដ្ឋានមួយដែលមានលក្ខណៈដូចនេះ អាចមានប្រយោជន៍ នៅពេលពិចារណាអំពីឧបករណ៍ផ្សេងៗ ដែលអនុញ្ញាតឱ្យលោកអ្នកអាចគេចវាងពីឧបករណ៍ត្រួតពិនិត្យ និងអាចរក្សាអនាមិកភាពនៅលើអ៊ីនធឺណេត។

### របៀបដែលគេហទំព័រត្រូវបានបិទ ###

នៅពេលលោកអ្នកចូលមើលទំព័រអ៊ីនធឺណេតមួយ លោកអ្នកកំពុងបង្ហាញ [*IP address*](/km/glossary#IP_address) របស់កុំព្យូទ័រ ដែលផ្ទុកទំព័រអ៊ីនធឺណេតនោះទៅ [*ISP*](/km/glossary#ISP) របស់លោកអ្នក ហើយស្នើសុំឱ្យ [*ISP*](/km/glossary#ISP)របស់លោកអ្នកភ្ជាប់លោកអ្នកជាមួយ [*ISP*](/km/glossary#ISP) របស់កុំព្យូទ័រផ្ទុកទំព័រអ៊ីនធើរណែតនោះ។ ហើយ ប្រសិនបើលោកអ្នកមានការភ្ជាប់សេវាអ៊ីនធឺណេតមួយ ដែលមិនត្រូវបានត្រួតពិនិត្យ  នោះវានឹងធ្វើការត្រួតពិនិត្យការភ្ជាប់សេវានោះយ៉ាងលម្អិត។ ប៉ុន្តែ ប្រសិនបើលោកអ្នកស្ថិតនៅក្នុងប្រទេសមួយ ដែលមានការត្រួតត្រាលើអ៊ីនធឺណេត  ជាដំបូង វានឹងពិនិត្យមើល [*បញ្ជីខ្មៅ*](/km/glossary#Blacklist) នៃគេហទំព័រ ដែលត្រូវបានហាមឃាត់ ហើយបន្ទាប់មក ទើបធ្វើការសម្រេចថា តើអនុវត្តតាមសំណើរបស់លោកអ្នកដែរឬទេ។

នៅក្នុងករណីខ្លះ អាចនឹងមានអង្គភាពកណ្តាលមួយ ដែលចាត់ចែងត្រួតពិនិត្យជំនួសឱ្យ [*ISPs*](/km/glossary#ISP)។ ជាញឹកញាប់ នៅក្នុង [*បញ្ជីខ្មៅ*](/km/glossary#Blacklist) នឹងមានព័ត៌មានអំពី [*ឈ្មោះអាសយដ្ឋានគេហទំព័រ*](/km/glossary#Domain_names) ដូចជា www.blogger.com ជាដើម ជាជាង [*IP addresses*](/km/glossary#IP_addresses)។ ហើយនៅក្នុងប្រទេសខ្លះ កម្មវិធីត្រួតពិនិត្យធ្វើការពិនិត្យតាមដានការភ្ជាប់សេវារបស់លោកអ្នក ជាជាងព្យាយាមបិទអាសយដ្ឋាន  អ៊ីនធឺណេត។ 
កម្មវិធីកុំព្យូទ័រប្រភេទនេះ ធ្វើការស្គែនសំណើ ដែលលោកអ្នកស្នើសុំ និងទំព័រដែលត្រូវបានផ្តល់ត្រឡប់ទៅឱ្យលោកអ្នកវិញ រួចស្វែងរកពាក្យគន្លឹះរសើប ហើយបន្ទាប់មកទើបសម្រេចថា តើឱ្យលោកអ្នកមើលឃើញលទ្ធផលដែរឬទេ។

ហើយ រឿងដែលអាក្រក់បំផុតនោះ នៅពេលទំព័រអ៊ីនធឺណេតមួយត្រូវបានបិទ លោកអ្នកអាចមិនទាំងដឹងផង។ ឧបករណ៍ត្រួតពិនិត្យខ្លះបង្ហាញ'ទំព័របញ្ជាក់ពីការបិទ'មួយ ដែលពន្យល់អំពីមូលហេតុ ដែលទំព័រអ៊ីនធឺណេតនោះត្រូវបានបិទ ហើយខ្លះទៀតបង្ហាញសេចក្តីពន្យល់បន្លំអំពីកំហុស។ ឧទា. សារទាំងនេះអាចនឹងថ្លែងបញ្ជាក់ថា ទំព័រនេះមិនអាចរកឃើញទេ ឬថា អាសយដ្ឋាននេះមានប្រកបតួអក្សរខុស។

ជាទូទៅ វាគឺជាការងាយបំផុតក្នុងការទទួលយកទស្សនៈករណីអាក្រក់បំផុតមួយ ចំពោះការត្រួតពិនិត្យអ៊ីនធឺណេត ជាជាង    ការព្យាយាមសិក្សាស្រាវជ្រាវរកចំណុចខ្លាំង និងចំណុចខ្សោយរបស់បច្ចេកវិទ្យាត្រួតពិនិត្យ ដែលត្រូវបានប្រើនៅក្នុងប្រទេសរបស់លោកអ្នក។ និយាយម្យ៉ាងទៀត លោកអ្នកប្រហែលជាអាចសន្មតបានថា៖ 

- ចរាចរណ៍អ៊ីនធឺណេតរបស់លោកអ្នក ត្រូវបានពិនិត្យតាមដានរកពាក្យគន្លឹះ
- ដំណើរការត្រួតពិនិត្យត្រូវបានអនុវត្ត ដោយផ្ទាល់នៅកម្រិត [*ISP*](/km/glossary#ISP)
- គេហទំព័ដែលត្រូវបានបិទ គឺ [*ត្រូវបានចុះបញ្ជីខ្មៅ*](/km/glossary#Blacklist) ដោយ [*IP addresses*](/km/glossary#IP_address) របស់ពួកវា និង [*ឈ្មោះអាសយដ្ឋានគេហទំព័រ*](/km/glossary#Domain_name) របស់ពួកវា
- លោកអ្នកអាចនឹងត្រូវបានផ្តល់នូវមូលហេតុមិនច្បាស់លាស់ ឬបំភ័ន្តមួយ ក្នុងការពន្យល់អំពីមូលហេតុ ដែលគេហទំព័រត្រូវបានបិទនោះមិនអាចបើកបាន។ 

ដោយសារឧបករណ៍គេចវាងការត្រួតពិនិត្យ ដែលមានប្រសិទ្ធភាពបំផុត អាចត្រូវបានប្រើ ដោយមិនគិតអំពីវិធីសាស្ត្រត្រួតពិនិត្យដែលគេកំពុងប្រើនោះ ជាទូទៅវាមិនបង្កអន្តរាយចំពោះការសន្មតជាលក្ខណៈទុទិដ្ឋិនិយមទាំងនេះទេ។

<div class="background" markdown="1">
ម៉ានសួរ៖ ដូច្នេះ ប្រសិនបើថ្ងៃមួយខ្ញុំរកឃើញថា ខ្ញុំមិនអាចចូលប្រើប្លុក(blog)នេះបាន ប៉ុន្តែមិត្តម្នាក់នៅក្នុងប្រទេសមួយផ្សេងទៀតនៅអាចមើលឃើញវាជាប្រក្រតី តើនោះមានន័យថា រដ្ឋាភិបាលបានបិទវាឬ?

ម៉ាកដា៖ មិនប្រាកដជាអញ្ចឹងទេ។ អាចមានបញ្ហាខ្លះដែលប៉ះពាល់ តែអ្នកដែលកំពុងព្យាយាមចូលប្រើគេហទំព័រនោះពីទីនេះប៉ុណ្ណោះ។ ឬ វាអាចជាបញ្ហាខ្លះជាមួយកុំព្យូទ័ររបស់ឯង ដែលអាចបង្ហាញតែទំព័រអ៊ីនធឺណេតប្រភេទខ្លះប៉ុណ្ណោះ។ ទោះយ៉ាងណាក៏ដោយ ឯងកំពុងគិតត្រូវហើយ។ ឯងអាចសាកល្បងបើកមើលវាដោយខ្លួនឯងផងដែរ ខណៈដែលកំពុងប្រើឧបករណ៍គេចវាងការត្រួតពិនិត្យ។ ជាងនេះទៅទៀត ភាគច្រើនបំផុតនៃឧបករណ៍ទាំងនេះ គឺពឹងផ្អែកទៅលើកុំព្យូទ័របម្រើ Proxy ខាងក្រៅជាច្រើន ដែលមានលក្ខណៈដូចជាសុំឱ្យមិត្តម្នាក់នៅក្នុងប្រទេសមួយផ្សេងទៀតធ្វើតេស្តគេហទំព័រមួយឱ្យឯងអញ្ចឹង លើកលែងតែឯងត្រូវធ្វើវាដោយខ្លួនឯង។
</div>


