

---

lang: km
community: guide
type: tactics
legacy: True
child: True
weight: 2
depth: 3
title: Posting personal details

---

គេហទំព័របណ្តាញទំនាក់ទំនងសង្គម ស្នើសុំពីលោកអ្នកនូវទិន្នន័យច្រើន អំពីខ្លួនលោកអ្នកផ្ទាល់ ដើម្បីធ្វើឱ្យកាន់តែងាយស្រួលសម្រាប់អ្នកប្រើប្រាស់ផ្សេងទៀត ក្នុងការស្វែងរក និងភ្ជាប់ទំនាក់ទំនងទៅលោកអ្នក។ ជួនកាល ភាពងាយរងហានិភ័យធំបំផុត  ដែលការសុំព័ត៌មានផ្ទាល់ខ្លួននេះ បង្កើតសម្រាប់អ្នកប្រើប្រាស់របស់គេហទំព័រទាំងនេះ គឺលទ្ធភាពនៃការក្លែងបន្លំអត្តសញ្ញាណ  ដែលកើតមានកាន់តែច្រើនឡើងៗ។ លើសពីនេះទៅទៀត ព័ត៌មានបន្ថែមអំពីខ្លួនលោកអ្នកផ្ទាល់ ដែលលោកអ្នកបើកបង្ហាញតាមអនឡាញកាន់តែច្រើននោះ វាកាន់តែងាយស្រួលសម្រាប់អាជ្ញាធរ ក្នុងការកំណត់អត្តសញ្ញាណលោកអ្នក និងពិនិត្យតាមដានសកម្មភាពរបស់លោកអ្នក។ សកម្មភាពអនឡាញរបស់សកម្មជនក្រៅស្រុក ពីប្រទេសមួយចំនួន បាននាំឱ្យមានការផ្តោតមុខសញ្ញាទៅលើសមាជិកគ្រួសាររបស់ពួកគេ ដោយអាជ្ញាធរនៅក្នុងមាតុភូមិរបស់ពួកគេ។

ត្រូវសួរខ្លួនឯងថា៖ តើជាការចាំបាច់ដែរឬទេ ដែលត្រូវសរសេរព័ត៌មានខាងក្រោមទៅលើអនឡាញ?

- ថ្ងៃខែឆ្នាំកំណើត 
- លេខទូរស័ព្ទទំនាក់ទំនង
- អាសយដ្ឋាន
- ព័ត៌មានលម្អិតអំពីសមាជិកគ្រួសារ
- ទំនោរផ្លូវភេទ
- ប្រវត្តិអប់រំនិងការងារ


## មិត្តភក្តិ អ្នកតាមដានព័ត៌មាន និងព័ត៌មានសម្រាប់ទំនាក់ទំនង ##

បន្ទាប់ពីបានបំពេញព័ត៌មានលម្អិតផ្ទាល់ខ្លួន ក្នុងទម្រង់បែបបទរបស់បណ្តាញទំនាក់ទំនងសង្គមណាមួយរួចហើយ ការទីមួយដែលលោកអ្នកត្រូវធ្វើ គឺបង្កើតការភ្ជាប់ទំនាក់ទំនងទៅកាន់មនុស្សដទៃទៀត។ មនុស្សទាំងនោះ គួរតែជាអ្នកដែលលោកអ្នកស្គាល់ និងទុកចិត្ត – ប៉ុន្តែលោកអ្នកអាចភ្ជាប់ទំនាក់ទំនងផងដែរ ទៅសហគមន៍អនឡាញរបស់អ្នក ដែលមានគំនិតដូចគ្នា ដែលលោកអ្នកមិនដែលជួប។ ការសំខាន់បំផុត ដែលលោកអ្នកត្រូវយល់ដឹងគឺថា តើព័ត៌មានអ្វីខ្លះ ដែលលោកអ្នកអនុញ្ញាតឱ្យសហគមន៍អនឡាញនេះមាន។ 

នៅពេលប្រើគណនីបណ្តាញទំនាក់ទំនងសង្គមមួយដូចជា Facebook ជាដើម ដែលក្នុងនោះ ព័ត៌មានជាច្រើនអំពីលោកអ្នកផ្ទាល់ត្រូវបានរក្សាទុកនោះ លោកអ្នកត្រូវពិចារណាភ្ជាប់ទំនាក់ទំនងទៅកាន់តែមនុស្ស ដែលលោកអ្នកស្គាល់ និងទុកចិត្តប៉ុណ្ណោះ ដើម្បីកុំឱ្យប្រើខុសនូវព័ត៌មាន ដែលលោកអ្នកផូស្តនោះ។

## ការផូស្តបច្ចុប្បន្នភាពរបស់លោកអ្នក (status updates) ##

នៅក្នុង Twitter និង Facebook និងបណ្តាញស្រដៀងគ្នានេះផ្សេងទៀត ការផូស្តបច្ចុប្បន្នភាពរបស់លោកអ្នក (status updates) គឺឆ្លើយនឹងសំណួរដូចតទៅ៖ ឥឡូវនេះតើខ្ញុំកំពុងធ្វើអ្វី? តើអ្វីកំពុងកើតឡើង? ការសំខាន់បំផុតដើម្បីយល់អំពី ការផូស្តបច្ចុប្បន្នភាពរបស់លោកអ្នកនេះគឺ តើនរណាខ្លះដែលជាក់ស្តែងអាចមើលឃើញវា។ មុខងារកំណត់ ដែលកម្មវិធីបណ្តាញទំនាក់ទំនងសង្គមផ្តល់ឱ្យ ដោយស្វ័យប្រវត្តសម្រាប់ការផូស្តបច្ចុប្បន្នភាពរបស់លោកអ្នក គឺគ្រប់គ្នានៅលើអ៊ីនធើរណែតអាចមើលឃើញវា។ ប្រសិនបើលោកអ្នកចង់ឱ្យតែដៃគូទំនាក់ទំនងរបស់ខ្លួនប៉ុណ្ណោះដែលអាចមើលឃើញវា លោកអ្នកចាំបាច់ត្រូវតែប្រាប់កម្មវិធីបណ្តាញទំនាក់ទំនងសង្គមនោះឱ្យលាក់ អំពីបច្ចុប្បន្នភាពរបស់លោកអ្នកពីអ្នកដទៃទៀត។

ដើម្បីធ្វើការនេះបាននៅក្នុង Twitter ត្រូវស្វែងរក “Protect Your Tweets”។ នៅក្នុង Facebook ត្រូវផ្លាស់ប្តូរមុខងារកំណត់ឱ្យចែករំលែកបច្ចុប្បន្នភាពរបស់លោកអ្នកជាមួយ “Friends Only” ដែលមានន័យថា មិត្តភក្តិប៉ុណ្ណោះ។ ទោះបីលោកអ្នកផ្លាស់ប្តូរការកំណត់មុខងារដូចនេះក៏ដោយ ត្រូវពិចារណាផងដែរថា តើអ្នកតាមដានព័ត៌មាន និងមិត្តភក្តិរបស់លោកអ្នក មានភាពងាយស្រួលកម្រិតណាក្នុង   ការផូស្តបន្តព័ត៌មានរបស់លោកអ្នក។ ត្រូវយល់ព្រមជាមួយបណ្តាញមិត្តភក្តិរបស់លោកអ្នក អំពីវិធីសាស្ត្រទូទៅមួយ ចំពោះការបញ្ជូនបន្តព័ត៌មាន ដែលផូស្តនៅក្នុងគណនីបណ្តាញទំនាក់ទំនងសង្គមរបស់លោកអ្នក។ លោកអ្នកគួរគិតផងដែរអំពី អ្វីដែលលោកអ្នកអាចកំពុងលាតត្រដាង អំពីមិត្តភក្តិរបស់លោកអ្នក នូវអ្វីដែលពួកគេប្រហែលជាមិនចង់ឱ្យមនុស្សដទៃទៀតស្គាល់។ អ្វីដែលសំខាន់ ដែលត្រូវប្រយ័ត្នអំពីចំណុចនេះ ហើយត្រូវសុំឱ្យអ្នកដទៃប្រយ័ត្នចំពោះអ្វី ដែលពួកគេលាតត្រដាងអំពីលោកអ្នក។

ធ្លាប់កើតមានហេតុចៃដន្យជាច្រើន ដែលព័ត៌មាននៅក្នុងបច្ចុប្បន្នភាព ត្រូវបានប្រើដើម្បីប្រឆាំងនឹងអ្នក ដែលផូស្តព័ត៌មាននោះ។ គ្រូបង្រៀនខ្លះនៅសហរដ្ឋអាមេរិក ត្រូវបានបណ្តេញចេញពីការងារ បន្ទាប់ពីផូស្តព័ត៌មានអំពីអារម្មណ៍ ដែលពួកគេមានចំពោះសិស្សរបស់ខ្លួន; និយោជិតខ្លះបានបាត់បង់ការងាររបស់ខ្លួន ដោយសារផូស្តព័ត៌មានអំពីនិយោជករបស់ខ្លួន។ នេះគឺជាអ្វី ដែលសឹងតែគ្រប់គ្នាចាំបាច់ត្រូវតែប្រយ័ត្ន។

## ការចែករំលែកអ្វីដែលមានក្នុងអ៊ីនធើរណែត ##

វាងាយស្រួលក្នុងការចែករំលែកពាក្យភ្ជាប់ (link) ទៅកាន់គេហទំព័រមួយ ហើយទាក់ទាញការចាប់អារម្មណ៍ពីមិត្តភក្តិ របស់លោកអ្នក។ ប៉ុន្តែ តើអ្នកដទៃទៀតណាខ្លះ ដែលនឹងចាប់អារម្មណ៍ ហើយពួកគេនឹងមានប្រតិកម្មដូចម្តេចខ្លះ? ប្រសិនបើលោកអ្នកនិយាយថា លោកអ្នកចូលចិត្តគេហទំព័រមួយ ដែលមានការទាក់ទងខ្លះទៅនឹងការផ្តួលរំលំរបបជិះជាន់មួយ ដែលរបបនោះអាចនឹងមាន ការចាប់អារម្មណ៍ ហើយបន្ទាប់មកផ្តោតមុខសញ្ញាទៅលើលោកអ្នក។

ប្រសិនបើលោកអ្នកចង់ឱ្យតែដៃគូទំនាក់ទំនងរបស់ខ្លួនប៉ុណ្ណោះ មើលឃើញអ្វីដែលលោកអ្នកចែករំលែក ឬគូសសម្គាល់ថាចាប់អារម្មណ៍នោះ លោកអ្នកត្រូវប្រាកដថា លោកអ្នកបានពិនិត្យមើលមុខងារកំណត់ភាពឯកជនរបស់លោកអ្នក។

## ការលាតត្រដាង អំពីទីតាំងរបស់លោកអ្នក ##

គេហទំព័របណ្តាញទំនាក់ទំនងសង្គមភាគច្រើនបំផុត នឹងបង្ហាញទីតាំងរបស់លោកអ្នក ប្រសិនបើមានទិន្នន័យនោះ។ មុខងារនេះ ជាទូទៅត្រូវបានផ្តល់ នៅពេលលោកអ្នកប្រើទូរស័ព្ទមួយ ដែលមានបើកដំណើរការ ជីភីអេស (GPS) ដើម្បីធ្វើការទាក់ទងគ្នាជាមួយបណ្តាញទំនាក់ទំនងសង្គមមួយ។ ប៉ុន្តែកុំសន្មតជាមុនថា ការនេះមិនអាចធ្វើទៅបាន ប្រសិនបើលោកអ្នកមិនភ្ជាប់សេវា ជីភីអេស (GPS) ពីទូរស័ព្ទនោះ។ បណ្តាញដែលកុំព្យូទ័ររបស់លោកអ្នកត្រូវបានភ្ជាប់ជាមួយនោះ អាចផ្តល់ទិន្នន័យអំពីទីតាំងផងដែរ។ មធ្យោបាយដែលមានសុវត្ថិភាពបំផុតអំពីការនេះ គឺត្រូវពិនិត្យផ្ទៀងផ្ទាត់មុខងារកំណត់របស់លោកអ្នក។

ត្រូវយកចិត្តទុកដាក់ជាពិសេស ចំពោះមុខងារកំណត់ទីតាំងនៅក្នុងគេហទំព័រចែករំលែករូបភាពនិងវីដេអូ។ កុំគ្រាន់តែសន្មតជាមុនថា ពួកវាមិនកំពុងចែករំលែកទីតាំងរបស់លោកអ្នកឱ្យសោះ៖ ត្រូវពិនិត្យផ្ទៀងផ្ទាត់មុខងារកំណត់របស់លោកអ្នក ដើម្បីបញ្ជាក់ឱ្យបានប្រាកដច្បាស់លាស់។

សូមមើលផងដែរនូវឯកសារអំពី [ភាពឯកជននៃទីតាំង និងរបៀបជៀសវាងបាត់បង់វាជារៀងរហូត (On Locational Privacy, and How to Avoid Losing it Forever)](https://www.eff.org/wp/locational-privacy) របស់គេហទំព័រមូលនិធិព្រំដែនអេឡិកត្រូនិក(Electronic Frontier Foundation)។

## ការចែករំលែករូបថត ឬវីដេអូ ##

រូបថត និងវីដេអូ អាចលាតត្រដាងអត្តសញ្ញាណរបស់មនុស្សបានយ៉ាងងាយស្រួលបំផុត។ ដូច្នេះ វាគឺជាការសំខាន់ ដែលលោកអ្នកត្រូវមានការយល់ព្រម ពីម្ចាស់រូបថត ឬវីដេអូណាមួយ ដែលលោកអ្នកផូស្តទៅក្នុងបណ្តាញ។ ប្រសិនបើលោកអ្នកកំពុងផូស្តរូបភាពរបស់នរណាម្នាក់ផ្សេងទៀត លោកអ្នកត្រូវដឹងអំពីរបៀប ដែលលោកអ្នកអាចនឹងធ្វើឱ្យប៉ះពាល់ដល់ភាពឯកជនរបស់ពួកគេ។ មិនត្រូវផូស្តរូបថត ឬវីដេអូរបស់នរណាម្នាក់ ដោយមិនមានការយល់ព្រមជាមុនរបស់ពួកគេឡើយ។

រូបថត និងវីដេអូ អាចលាតត្រដាងព័ត៌មានជាច្រើន ដោយអចេតនាផងដែរ។ កាមេរ៉ាជាច្រើន នឹងបង្កប់ទិន្នន័យលាក់កំបាំង (metadata tags) ដែលបង្ហាញអំពីកាលបរិច្ឆេទ ពេលវេលា និងទីតាំងរបស់រូបថត ប្រភេទកាមេរ៉ា ។ល។ គេហទំព័រចែករំលែករូបថតនិងវីដេអូ អាចនឹងផ្សព្វផ្សាយព័ត៌មាននេះ នៅពេលលោកអ្នកអាប់ឡូតរូបថត និងវីដេអូនោះទៅគេហទំព័ររបស់ពួកគេ។

## កម្មវិធីជជែកគ្នា (Instant chats) ##

គេហទំព័របណ្តាញទំនាក់ទំនងសង្គមជាច្រើន មានកម្មវិធី ដែលអនុញ្ញាតឱ្យលោកអ្នកអាចពិភាក្សាជាមួយមិត្តភក្តិបានភ្លាមៗ។ កម្មវិធីទាំងនេះ ប្រតិបត្តិការដូចកម្មវិធីផ្ញើសាររហ័សភ្លាមៗដែរ ហើយគឺជាផ្លូវអសុវត្ថិភាពបំផុតមួយ ក្នុងការទាក់ទងគ្នាតាមអ៊ីនធើរណែត ដោយសារតែពួកវា អាចលាតត្រដាងបានទាំង អ្នកដែលលោកអ្នកកំពុងទាក់ទងជាមួយ និងអ្វីដែលលោកអ្នកកំពុងនិយាយគ្នា។

*ការភ្ជាប់ទៅគេហទំព័រនោះតាមរយៈ https គឺជាសេចក្តីតម្រូវអប្បបរមាមួយ សម្រាប់ការជជែកគ្នា ដែលមានសុត្ថិភាព ប៉ុន្តែទោះបីមានសេចក្តីតម្រូវនេះក៏ដោយ ក៏មិនអាចធានាបានជានិច្ចថា ការជជែកគ្នារបស់លោកអ្នក កំពុងប្រើការភ្ជាប់មួយ ដែលមាន        សុវត្ថិភាពឡើយ។ ឧទា. កម្មវិធីជជែកគ្នារបស់ Facebook ប្រើបណ្តាញខុសគ្នាមួយទៅកាន់ HTTPS (ហើយងាយនឹងលាតត្រដាងព័ត៌មានជាង)*។

ការប្រើកម្មវិធីជាក់លាក់មួយ សម្រាប់ការជជែកគ្នារបស់លោកអ្នក គឺអាចមានសុវត្ថិភាពជាងនេះ ដូចជាកម្មវិធី ភីឌហ្គីន (Pidgin) ជាមួយមុខងារបន្ថែមពិសេស មិនកត់ត្រាទិន្ន័យ (Off-the-record) ដែលមានប្រើវិធីសាស្ត្របម្លែងជាទម្រង់សម្ងាត់ជាដើម។ សូមអានមគ្គុទ្ទេសក៍អនុវត្តន៍របស់កម្មវិធី 'ភីឌហ្គីន (Pidgin) – កម្មវិធីផ្ញើសាររហ័សភ្លាមៗមានសុវត្ថិភាព'។

## ការចូលរួម ឬការបង្កើតក្រុម ព្រឹត្តិការណ៍ និងសហគមន៍ ##

តើព័ត៌មានអ្វីខ្លះ ដែលលោកអ្នកកំពុងផ្តល់ទៅឱ្យអ្នកដទៃ ប្រសិនបើលោកអ្នកចូលរួមក្នុងក្រុមមួយ ឬសហគមន៍មួយ? តើព័ត៌មាននោះ និយាយអ្វីខ្លះអំពីលោកអ្នក? តើមនុស្សកំពុងប្រកាសអ្វីខ្លះ ទៅពិភពលោក ប្រសិនបើពួកគេចូលរួមក្នុងក្រុម ឬសហគមន៍មួយ ដែលលោកអ្នកបានបង្កើត? តើលោកអ្នកកំពុងដាក់អ្នកដទៃ ឱ្យប្រឈមហានិភ័យដោយរបៀបណា?

នៅពេលលោកអ្នកចូលរួមក្នុងសហគមន៍ ឬក្រុមមួយនៅលើអនឡាញ វាកំពុងលាតត្រដាងអ្វីមួយ អំពីលោកអ្នកទៅកាន់អ្នកដទៃ។ ជារួម អ្នកដទៃអាចសន្មតថា លោកអ្នកគាំទ្រ ឬឯកភាពលើអ្វី ដែលក្រុមនោះកំពុងនិយាយ ឬធ្វើ ដែលការនេះអាចធ្វើឱ្យលោកអ្នកប្រឈមនឹងហានិភ័យ ប្រសិនបើលោកអ្នកត្រូវបានគេមើលឃើញថា សម្របខ្លួនតាម ឧទា. ក្រុមនយោបាយជាក់លាក់ណាមួយ។ ដូចគ្នានេះដែរ ប្រសិនបើលោកអ្នកចូលរួមក្នុងក្រុមមួយ ដែលមានចំនួនសមាជិកយ៉ាងច្រើន ដែលលោកអ្នកមិនស្គាល់នោះ វាអាចធ្វើឱ្យចុះខ្សោយដល់មុខងារកំណត់ភាពឯកជន និងសុវត្ថិភាពណាមួយ ដែលលោកអ្នកបានអនុវត្តចំពោះគណនីរបស់ខ្លួន ដែលដោយហេតុនេះហើយ លោកអ្នកត្រូវគិតថាតើព័ត៌មានអ្វីខ្លះ ដែលលោកអ្នកកំពុងផ្តល់ឱ្យ មុននឹងចូលរួមក្នុងក្រុម ឬសហគមន៍នោះ។ តើលោកអ្នកកំពុងប្រើរូបថត ឬឈ្មោះពិត ដែលអាចឱ្យជនចម្លែកអាចកំណត់អត្តសញ្ញាណលោកអ្នកដែរឬទេ?

ម្យ៉ាងទៀត ប្រសិនបើលោកអ្នកបង្កើតក្រុមមួយ ហើយមានមនុស្សជ្រើសរើសចូលរួមក្នុងក្រុមនេះ តើពួកគេកំពុងប្រកាសអ្វី ដល់ពិភពលោកអំពីការចូលរួមនេះ? ឧទា. ក្រុមគាំទ្រអ្នកស្រឡាញ់ភេទដូចគ្នា ឬក្រុមនារីស្រឡាញ់នារី ដែលលោកអ្នកបង្កើត ដើម្បីជួយមនុស្ស ប៉ុន្តែដោយសារការចូលរួមក្នុងក្រុមនេះ អ្នកទាំងនោះកំពុងកំណត់អត្តសញ្ញាណខ្លួនឯងជាចំហថា ជាអ្នកស្រឡាញ់ភេទដូចគ្នា ឬជាអ្នកស្និទ្ធស្នាលនឹងអ្នកស្រឡាញ់ភេទដូចគ្នា ដែលអាចនាំមកនូវគ្រោះថ្នាក់សម្រាប់ពួកគេនៅក្នុងមជ្ឈដ្ឋានពិត។


<div class="getstarted" markdown="1">
**អនុវត្តន៍៖ ចាប់ផ្តើមជាមួយ ** [***ឧបករណ៍បណ្តាញទំនាក់ទំនងសង្គម៖ Facebook, Twitter, YouTube និងឧបករណ៍ផ្សេងទៀត***](/km/social_networking_tools)។
</div>

