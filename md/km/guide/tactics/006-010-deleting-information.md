

---

lang: km
community: guide
type: tactics
legacy: True
child: True
weight: 1
depth: 3
title: Deleting information

---

បើគិតតាមទស្សនៈបច្ចេកទេសសុទ្ធសាធ មិនមានអ្វីមួយដែលមានមុខងារលុបចោលនៅក្នុងកុំព្យូទ័ររបស់លោកអ្នកទេ។ ជាការពិត លោកអ្នកអាចទាញអូសឯកសារមួយទៅដាក់ក្នុងធុងសម្រាម ហើយសម្អាតធុងសម្រាមនោះ។ ប៉ុន្តែ អ្វីដែលកើតឡើងពិតប្រាកដ គឺវាសម្អាតiconរបស់ឯកសារនោះ លុបចោលឈ្មោះឯកសារនោះចេញពីលិបិក្រមកំបាំង(hidden index)អំពីគ្រប់អ្វីៗដែលមាននៅក្នុងកុំព្យូទ័ររបស់លោកអ្នក   ហើយប្រាប់Windowsថាអាចប្រើកន្លែងរបស់ឯកសារនោះសម្រាប់អ្វីធ្វើមួយផ្សេងទៀត។ ដូច្នេះ ដរាបណាកន្លែងឯកសារនោះមិនទាន់ត្រូវបានប្រើដោយពិតប្រាកដទេនោះ កន្លែងឯកសារនោះនឹងមានខ្លឹមសារនៃព័ត៌មានដែលបានលុបហើយនោះដដែល ពោលគឺប្រៀបដូចជាទូឯកសារមួយដែលគេយកស្លាកសម្គាល់ឯកសារទាំងអស់ចេញ ប៉ុន្តែខាងក្នុងនៅមានឯកសារដើមនៅឡើយ។ នេះគឺជាមូលហេតុដែល៖ ប្រសិនបើលោកអ្នកមានកម្មវិធីត្រឹមត្រូវនិងរួសរាន់ធ្វើបានទាន់ពេលវេលា លោកអ្នកនឹងអាចស្តារយកមកវិញបាននូវព័ត៌មានដែលបានលុបចោលដោយចៃដន្យ ដូចដែលបានពិភាក្សានៅក្នុង[***ជំពូក ៥ ៖ របៀបស្តារយកមកវិញនូវព័ត៌មានដែលបាត់បង់***](/km/chapter-5).

លោកអ្នកគួរកុំភ្លេចផងដែរថា ឯកសារត្រូវបានបង្កើតនិងលុបចោលដោយគ្មានសុវត្ថិភាព ដោយលោកអ្នកមិនបានដឹង នៅរៀងរាល់ពេលដែលលោកអ្នកប្រើកុំព្យូទ័ររបស់ខ្លួន។ ឧទា. ឧបមាថា លោកអ្នកកំពុងសរសេររបាយការណ៍ធំមួយ។ លោកអ្នកប្រហែលត្រូវចំណាយពេលមួយសប្តាហ៍ និងធ្វើការច្រើនម៉ោងជារៀងរាល់ថ្ងៃ ហើយនៅរាល់ពេលដែលឯកសាររបាយការណ៍នោះត្រូវបានថតទុក Windowsនឹងបង្កើតសំណៅឯកសារថ្មីមួយហើយរក្សាវាទុកនៅក្នុងថាសរឹងកុំព្យូទ័ររបស់លោកអ្នក។ បន្ទាប់ពីពីរបីថ្ងៃមក លោកអ្នកប្រហែលជាបានថតទុកដោយមិនដឹងខ្លួននូវសំណៅជាច្រើននៃឯកសាររបាយការណ៍នោះ ដែលមានដំណាក់កាលបញ្ចប់ឯកសារខុសៗគ្នា។

ជាការពិត ជាទូទៅ Windowsលុបចោលសំណៅចាស់ៗរបស់ឯកសារមួយ ប៉ុន្តែវាមិនស្វែងរកទីតាំងពិតប្រាកដរបស់ឯកសារដើម ដើម្បីសរសេរជាន់ពីលើដោយសុវត្ថិភាពនៅពេលសំណៅថ្មីត្រូវបានបង្កើតនោះទេ។ ជំនួសឱ្យការធ្វើរបៀបនេះ វាគ្រាន់តែដាក់សំណៅចុងក្រោយបំផុតទៅក្នុងផ្នែកថ្មីមួយនៃទូឯកសារប្រៀបធៀបដែលលើកឡើងបញ្ជាក់ខាងលើ ហើយប្តូរស្លាកសម្គាល់ពីផ្នែកចាស់ទៅផ្នែកថ្មី និងទុកឱ្យសំណៅចាស់នៅកន្លែងចាស់ដដែលរហូតដល់កម្មវិធីផ្សេងទៀតត្រូវការប្រើកន្លែងចាស់នោះ។ នេះបង្ហាញយ៉ាងច្បាស់ថា ប្រសិនបើលោកអ្នកពិតជាចង់បំផ្លាញគ្រប់ស្លាកស្នាមទាំងអស់របស់ឯកសារនោះចេញពីទូឯកសាររបស់លោកអ្នក ការលុបចោលសំណៅចុងក្រោយបំផុតនឹងមិនគ្រប់គ្រាន់ឡើយ ហើយការដែលគ្រាន់តែបោះចោលស្លាកសម្គាល់នោះអាចនឹងរឹតតែមានផលអាក្រក់ថែមទៀត។

ត្រូវកុំភ្លេចផងដែរថា មិនមែនមានតែថាសរឹងរបស់កុំព្យូទ័រប៉ុណ្ណោះទេដែលរក្សាទុកព័ត៌មានឌីជីតថល។ CD DVD អង្គចងចាំUSB ថាសទន់  មេម៉ូរីកាតរបស់ទូរស័ព្ទចល័ត និងថាសរឹងដែលអាចដោះចេញបាន សុទ្ធតែមានបញ្ហានេះដូចគ្នា ដូច្នេះ លោកអ្នកមិនគួរទុកចិត្តលើប្រតិបត្តិការលុប ឬសរសេរឡើងវិញធម្មតាមួយ ក្នុងការលុបចោលព័ត៌មានរសើបចេញពីឧបករណ៍ទាំងនេះឡើយ។


