

---

lang: km
community: guide
type: tactics
legacy: True
child: True
weight: 2
depth: 3
title: Protecting your information from physical intruders

---

អ្នកព្យាបាទដែលព្យាយាមចូលមើលព័ត៌មានរសើបរបស់លោកអ្នក គឺជាប្រភេទនៃ [*ការគំរាមកំហែងផ្នែករូបវន្ត*](/km/glossary#Physical_threat)ដ៏សំខាន់មួយ។ វាអាចនឹងជាកំហុសមួយបើអ្នកសន្មតថា នេះគឺជាការគំរាមកំហែងតែមួយគត់ ចំពោះសុវត្ថិភាពព័ត៌មានរបស់លោកអ្នក ប៉ុន្តែវាអាចក៏ជាការគិតខ្លីផងដែរ ប្រសិនបើអ្នកមិនខ្វល់ពីបញ្ហានេះទេ។ មានវិធានការមួយចំនួនដែលលោកអ្នកអាចចាត់ការ ដើម្បីជួយកាត់បន្ថយហានិភ័យនៃការបំពានចូលជារូបវន្ត។ ការណែនាំខាងក្រោមនេះ អាចនឹងអនុវត្តបានចំពោះផ្ទះនិងការិយាល័យរបស់លោកអ្នក ហើយវាជាមូលដ្ឋានគ្រឹះមួយដែលលោកអ្នកគួរកសាងឲ្យស្របទៅតាមស្ថានភាពសុវត្ថិភាពរូបវន្តជាក់លាក់ផ្ទាល់ខ្លួនរបស់លោកអ្នក។



### ជុំវិញការិយាល័យ ###
- ត្រូវស្គាល់អ្នកជិតខាងរបស់លោកអ្នក។ ដោយផ្អែកទៅលើស្ថានភាពសន្តិសុខនៅក្នុងប្រទេស និងអ្នកជិតខាងរបស់លោកអ្នក លោកអ្នកអាចអនុវត្តប្រការមួយក្នុងចំណោមប្រការពីរខាងក្រោម។ លោកអ្នកអាចធ្វើឲ្យពួកគេក្លាយជាសម្ព័ន្ធមិត្ត ដើម្បីជួយឃ្លាំមើលការិយាល័យរបស់លោកអ្នក ឬ ដាក់ពួកគេទៅក្នុងបញ្ជីនៃការគំរាមកំហែងខ្លាំងក្លាមួយ នៃផែនការសុវត្ថិភាពរបស់លោកអ្នក។

- ពិនិត្យមើលឡើងវិញ នូវរបៀបការពារទ្វារ បង្អួច និងច្រកចូលផ្សេងទៀតទាំងអស់ នៅការិយាល័យរបស់លោកអ្នក។

- គិតគូរអំពីការតម្លើងកាមេរ៉ាឃ្លាំមើលមួយ ឬឧបករណ៍ចាប់សញ្ញាចលនាមួយ។

- ព្យាយាមបង្កើតកន្លែងទទួលភ្ញៀវមួយ ដែលភ្ញៀវអាចជួប នៅមុនពេលពួកគេចូលទៅក្នុងការិយាល័យ និងបង្កើតបន្ទប់ប្រជុំមួយដែលស្ថិតនៅដាច់ដោយឡែក ពីកន្លែងធ្វើការធម្មតារបស់លោកអ្នក។



### នៅក្នុងការិយាល័យ ###
- ការពារខ្សែភ្ជាប់បណ្តាញកុំព្យូទ័រ ដោយអូសតម្លើងខ្សែទាំងនោះនៅខាងក្នុងការិយាល័យ។	

- ចាក់សោរឧបករណ៍បណ្តាញកុំព្យូទ័រដែលមាន ដូចជា [*Server*](/km/glossary#Server), [*routers*](/km/glossary#Router), [*switches*](/km/glossary#Router), [hubs](/km/glossary#Router) និង modems នៅក្នុងបន្ទប់ ឬទូរសុវត្ថិភាព។ ជនអាក្រក់ដែលចូលប្រើបរិក្ខារទាំងនេះ អាចបញ្ចូល[*Malware*](/km/glossary#Malware) ដែលអាចលួចយកទិន្នន័យនៅនឹងកន្លែង ឬវាយប្រហារកុំព្យូទ័រផ្សេងទៀតនៅលើបណ្តាញកុំព្យូទ័ររបស់លោកអ្នក ទាំងនៅពេលបន្ទាប់ពីជននោះចាកចេញទៅបាត់។ នៅក្នុងកាលៈទេសៈមួយចំនួន វាអាចនឹងមានប្រយោជន៍ក្នុងការលាក់Server កុំព្យូទ័រ ឬបរិក្ខារផ្សេងៗទៀតនៅក្នុងបន្ទប់តូចក្រោមដំបូលផ្ទះ នៅលើពិដានបញ្ឆោត ឬទុកជាមួយអ្នកជិតខាង ហើយប្រើពួកវាតាមរយៈការភ្ជាប់ដោយឥតប្រើខ្សែ។

- ប្រសិនបើលោកអ្នកមានបណ្តាញកុំព្យូទ័រឥតប្រើខ្សែ វាជាការសំខាន់ណាស់ដែលលោកអ្នកត្រូវធានាសុវត្ថិភាព [*Access Point (ចំណុចចេញចូល)*](/km/glossary#Router) ដើម្បីកុំឲ្យអ្នកឈ្លានពានអាចចូលក្នុងបណ្តាញកុំព្យូទ័ររបស់លោកអ្នក ឬត្រួតពិនិត្យតាមដានចរាចរណ៍ទិន្នន័យរបស់លោកអ្នក។ ប្រសិនបើលោកអ្នកកំពុងប្រើបណ្តាញកុំព្យូទ័រឥតខ្សែគ្មានសុវត្ថិភាព អ្នកជិតខាងរបស់លោកអ្នកដែលមានLaptop អាចជាអ្នកលួចចូលក៏ថាបាន។ នេះគឺជានិយមន័យមិនធម្មតាមួយនៃពាក្យ“រូបវន្ត” ប៉ុន្តែវាជួយឲ្យអ្នកពិចារណាបានថា ជនអាក្រក់ដែលអាចពិនិត្យតាមដានបណ្តាញកុំព្យូទ័រឥតប្រើខ្សែរបស់លោកអ្នក មានសិទ្ធិចូលប្រើដូចគ្នាទៅនឹងអ្នក ដែលអាចលួចចូលទៅភ្ជាប់ខ្សែបណ្តាញ នៅក្នុងការិយាល័យរបស់លោកអ្នកដែរ។ ជំហានអនុវត្តន៍ដែលតម្រូវដើម្បីធានាសុវត្ថិភាពបណ្តាញកុំព្យូទ័រឥតប្រើខ្សែមួយ មានភាពផ្សេងគ្នា ដោយអាស្រ័យទៅលើ [*Access point*](/km/glossary#Router) hardware និង software របស់លោកអ្នក ប៉ុន្តែលោកអ្នកមិនលំបាកក្នុងការអនុវត្តន៍តាមនោះទេ។




### នៅកន្លែងធ្វើការរបស់លោកអ្នក ###
- លោកអ្នកគួរដាក់ទីតាំងអេក្រង់កុំព្យូទ័ររបស់ខ្លួនដោយប្រុងប្រយ័ត្ន ទាំងនៅលើតុធ្វើការ និងនៅពេលលោកអ្នកមិននៅការិយាល័យ ដើម្បីបង្ការអ្នកដទៃមិនឲ្យអាននូវអ្វី ដែលមាននៅអេក្រង់នោះ។ នៅក្នុងការិយាល័យនេះមានន័យថា ត្រូវពិចារណាអំពីទីតាំងរបស់បង្អួច ទ្វារចំហ និងកន្លែងទទួលភ្ញៀវ ប្រសិនជាលោកអ្នកមាន។ 

- ធុងកុំព្យូទ័រDesktopភាគច្រើនមានរន្ធស៊កមួយ ដែលលោកអ្នកអាចចាក់សោរបង្ការមិនឲ្យនរណាម្នាក់ បើកបានដោយគ្មានកូនសោរ។ ប្រសិនបើលោកអ្នកមានធុងកុំព្យូទ័រដូចនេះនៅក្នុងការិយាល័យ លោកអ្នកគួរចាក់សោរវា ដើម្បីកុំឲ្យជនអាក្រក់អាចរុះរើគ្រឿងខាងក្នុងរបស់វាបាន។ លោកអ្នកប្រហែលជាត្រូវពិចារណាផងដែរ អំពីលក្ខណៈពិសេសនេះ នៅពេលទិញកុំព្យូទ័រថ្មី។	

- ប្រើ [*ខ្សែកាបសុវត្ថិភាព*](/km/glossary#Security_cable)ដើម្បីចាក់សោរប្រសិនបើអាចធ្វើបាន ដើម្បីបង្ការកុំឲ្យជនអាក្រក់អាចលួចកុំព្យូទ័របាន។ ការធ្វើរបៀបនេះ មានសារៈសំខាន់ពិសេសសម្រាប់គ្រប់Laptop និងកុំព្យូទ័រលើតុតូចៗ ដែលអាចនឹងលាក់បាននៅក្នុងកាបូប ឬនៅក្រោមអាវធំ។
	


### កម្មវិធីកុំព្យូទ័រ និងមុខងារកំណត់ទាក់ទងទៅនឹងសុវត្ថិភាពរូបវន្ត ###

- ត្រូវប្រាកដថា នៅពេលលោកអ្នកចាប់ផ្តើមដំណើរការកុំព្យូទ័រឡើងវិញ កុំព្យូទ័រនោះសុំឲ្យលោកអ្នកវាយពាក្យសម្ងាត់ មុននឹងអនុញ្ញាតឲ្យលោកអ្នកដំណើរការកម្មវិធីកុំព្យូទ័រ និងចូលប្រើប្រាស់ឯកសារ។ ប្រសិនបើវាមិនទាររកពាក្យសម្ងាត់ទេនោះ លោកអ្នកអាចបើកដំណើរការមុខងារទាររកពាក្យសម្ងាត់នេះ នៅក្នុងWindows ដោយចុចលើម៉ឺនុយ *Start* រួចជ្រើសរើសយក Control Panel  ហើយចុចពីរដងលើ User Accounts។ នៅក្នុងផ្ទាំង User Accounts ជ្រើសរើសយកគណនីផ្ទាល់ខ្លួនរបស់លោកអ្នក ហើយចុចលើពាក្យ Create a Password។ ជ្រើសរើសយកពាក្យសម្ងាត់សុវត្ថិភាពមួយ ដែលត្រូវបានពិភាក្សានៅក្នុង[***ជំពូក ៣៖ របៀបបង្កើត និងរក្សាពាក្យសម្ងាត់ល្អ***](/km/chapter-3) រួចវាយបញ្ចូលពាក្យសម្ងាត់របស់លោកអ្នក បន្ទាប់មកវាយបញ្ជាក់ពាក្យសម្ងាត់នោះម្តងទៀត  រួចចុចលើពាក្យ Create Password និងចុចលើ Yes, Make Private។
- មានមុខងារកំណត់ពីរបីនៅក្នុង[*BIOS*](/km/glossary#BIOS)របស់កុំព្យូទ័ររបស់លោកអ្នក ដែលពាក់ព័ន្ធទៅនឹងសុវត្ថិភាពរូបវន្ត។ ទីមួយ លោកអ្នកគួរកំណត់មុខងារកុំព្យូទ័ររបស់លោកអ្នក ដើម្បីកុំឲ្យវា*[boot](/km/glossary#Booting)*ពីឧបករណ៍USB, CD-ROM ឬ DVD។ ទីពីរ លោកអ្នកគួរកំណត់ពាក្យសម្ងាត់មួយនៅលើ[*BIOS*](/km/glossary#BIOS)ផ្ទាល់ ដើម្បីកុំឲ្យជនអាក្រក់អាចលុបចោលការកំណត់មុខងារចុងក្រោយបាន។ ជាថ្មីម្តងទៀត ត្រូវប្រាកដថា ត្រូវជ្រើសរើសយកពាក្យសម្ងាត់សុវត្ថិភាពមួយ។
- ប្រសិនបើលោកអ្នកពឹងផ្អែកលើទិន្នន័យពាក្យសម្ងាត់សុវត្ថិភាព ដែលត្រូវបានពិភាក្សានៅក្នុង[***ជំពូក ៣***](/km/chapter-3)ដើម្បីរក្សាទុកពាក្យសម្ងាត់របស់Windows ឬ[*BIOS*](/km/glossary#BIOS)សម្រាប់កុំព្យូទ័រជាក់លាក់មួយនោះ ត្រូវប្រាកដថា លោកអ្នកមិនរក្សាទុកសំណៅទិន្នន័យតែមួយនៅលើកុំព្យូទ័រនោះទេ។
- ត្រូវប្រកាន់ទម្លាប់ចាក់សោរគណនី នៅរៀងរាល់ពេលដែលលោកអ្នកទុកកុំព្យូទ័រចោល។ នៅលើWindows លោកអ្នកអាចធ្វើការនេះបានយ៉ាងរហ័ស ដោយចុចជាប់លើប៊ូតុងរូបឡូហ្គោWindows នៅលើក្តារវាយអក្សរ និងចុចលើប៊ូតុងអក្សរ L។ ចំណុចនេះនឹងដំណើរការបាន លុះត្រាតែលោកអ្នកបានបង្កើតពាក្យសម្ងាត់មួយសម្រាប់គណនីរបស់លោកអ្នក ដូចដែលបរិយាយខាងលើជាមុនសិន។  
- [*ធ្វើកូដនីយកម្ម*](/km/glossary#Encryption)ព័ត៌មានរសើបដែលមាននៅលើកុំព្យូទ័រ និងឧបករណ៍ផ្ទុកទិន្នន័យនៅក្នុងការិយាល័យរបស់លោកអ្នក។ សូមមើល [***ជំពូក ៤ ៖ របៀបការពារឯកសាររសើប នៅក្នុងកុំព្យូទ័ររបស់លោកអ្នក***](/km/chapter-4) សម្រាប់ព័ត៌មានលម្អិតបន្ថែម និងការចង្អុលបង្ហាញទៅកាន់មគ្គុទ្ទេសក៍អនុវត្តន៍ដែលសមស្រប#


<div class=background markdown=1>
រូដូ៖ ខ្ញុំមានអារម្មណ៍ព្រួយបន្តិចអំពីការធ្វេសប្រហែសនៅក្នុងBIOS។ តើខ្ញុំអាចធ្វើឲ្យកុំព្យូទ័ររបស់ខ្ញុំខូចដែរឬទេ ប្រសិនបើខ្ញុំធ្វើអ្វីមួយខុស?
អូតូ៖ ពិតណាស់ គឺវាអាច យ៉ាងហោចណាស់អស់រយៈពេលពីរបីម៉ោងដែរ។  តាមពិត ការកំណត់មុខងារដែលអ្នកចង់ផ្លាស់ប្តូរ គឺមានលក្ខណៈសាមញ្ញប៉ុណ្ណោះ ប៉ុន្តែអេក្រង់BIOSផ្ទាល់អាចមានការគម្រាមគំហែងបន្តិច ហើយវាអាចធ្វើឲ្យកុំព្យូទ័ររបស់អ្នក មិនអាចចាប់ផ្តើមដំណើរការបានជាបណ្តោះអាសន្ន ប្រសិនបើលោកធ្វើអ្វីមួយខុស។ ជាទូទៅ ប្រសិនបើអ្នកមិនទម្លាប់ធ្វើការនៅក្នុងBIOS លោកគួរសុំនរណាម្នាក់ដែលមានបទពិសោធន៍ខាងកុំព្យូទ័រឲ្យជួយដល់អ្នក។
</div>


### ឧបករណ៍អាចយកតាមខ្លួនបាន ### 
- ត្រូវរក្សាLaptop ទូរស័ព្ទចល័ត និងឧបករណ៍អាចយកតាមខ្លួនបានផ្សេងទៀតរបស់អ្នក ដែលមានផ្ទុកព័ត៌មានរសើប ឲ្យនៅជាប់ខ្លួនលោកអ្នកគ្រប់ពេលវេលា ជាពិសេសនៅពេលលោកអ្នកកំពុងធ្វើដំណើរ ឬស្នាក់នៅសណ្ឋាគារ។ ការធ្វើដំណើរដោយយក[*ខ្សែកាបសុវត្ថិភាព*](/km/glossary#Security_cable)របស់ឡេបថប់ទៅជាមួយ គឺជាគំនិតល្អមួយ ទោះបីពេលខ្លះវាពិបាកក្នុងការរកបានវត្ថុសមស្របមួយ សម្រាប់ឲ្យលោកអ្នកអាចចងភ្ជាប់ឡេបថប់របស់លោកអ្នកបានក៏ដោយ។ សូមកុំភ្លេចថា ពេលបរិភោគអាហារ ជាញឹកញាប់ជាពេលដែលចោរអាចឆ្លៀតឱកាសឆែករកឡេបថប់នៅក្នុងបន្ទប់សណ្ឋាគារ នៅក្នុងអំឡុងម៉ោងពេលថ្ងៃ នៅពេលដែលបន្ទប់ទាំងនោះទំនងជាគ្មានមនុស្សនៅ។
- ប្រសិនបើលោកអ្នកមានLaptop, Tablet ឬឧបករណ៍ចល័តផ្សេងទៀត ត្រូវព្យាយាមជៀសវាងសម្ញែងបង្ហាញរបស់ទាំងនោះឲ្យគេឃើញ។ មិនត្រូវបង្ហាញទៅចោរថា លោកអ្នកកំពុងមានឧបករណ៍មានតម្លៃដូចនេះឡើយ ឬ មិនត្រូវបង្ហាញទៅមនុស្ស ដែលប្រហែលជាចង់ចូលយកទិន្នន័យរបស់លោកអ្នកថា កាបូបស្ពាយរបស់លោកអ្នកមានhardware ដែលផ្ទុកពេញទៅដោយព័ត៌មានសំខាន់ៗឡើយ។ ត្រូវជៀសវាងប្រើឧបករណ៍អាចយកតាមខ្លួនបានរបស់លោកអ្នក នៅតាមទីសាធារណៈ ហើយគួរដាក់Laptopរបស់លោកអ្នកនៅក្នុងអ្វីមួយ ដែលមើលទៅមិនដូចជាកាបូបសម្រាប់ដាក់Laptopឡើយ។


