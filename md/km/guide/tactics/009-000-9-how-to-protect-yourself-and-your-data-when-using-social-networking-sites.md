

---

lang: km
community: guide
type: tactics
legacy: True
child: False
weight: 009
title: 9. How to protect yourself and your data when using social networking sites

---

ចាប់តាំងពីការកកើតអ៊ីនធើរណែតមក សហគមន៍អនឡាញជាច្រើនក៏បានកើតឡើងផងដែរ។ ជាដំបូង មានក្តារបិទប្រកាស និងបញ្ជីអ៊ីមែល ដែលផ្តល់ឱកាសដល់ប្រជាជនជុំវិញពិភពលោក ធ្វើការភ្ជាប់ ទាក់ទង និងចែករំលែកព័ត៌មានអំពីប្រធានបទជាក់លាក់ជាច្រើន។ សព្វថ្ងៃនេះ គេហទំព័របណ្តាញទំនាក់ទំនងសង្គម បានពង្រីកវិសាលភាពទំនាក់ទំនងដែលអាចធ្វើបាន បានយ៉ាងអស្ចារ្យ ហើយអនុញ្ញាតឱ្យលោកអ្នកអាចចែករំលែកសារ រូបភាព ឯកសារ និងព័ត៌មានរហ័ស អំពីអ្វីដែលលោកអ្នកកំពុងធ្វើ និងកន្លែងដែលលោកអ្នកកំពុងស្ថិតនៅ។ មុខងារទាំងអស់នេះ មិនមែនថ្មី ឬមានតែមួយទេ – សកម្មភាពទាំងនេះ អាចត្រូវបានអនុវត្តផងដែរតាមរយៈអ៊ីនធើរណែត ដោយមិនចាំបាច់ចូលរួមក្នុងបណ្តាញទំនាក់ទំនងសង្គម។

ទោះបីបណ្តាញទាំងនេះអាចមានប្រយោជន៍ច្រើន និងលើកកម្ពស់ទំនាក់ទំនងសង្គម ទាំងអនឡាញនិងមិនអនឡាញក៏ដោយ  នៅពេលប្រើពួកវា លោកអ្នកអាចកំពុងធ្វើឱ្យព័ត៌មានរបស់លោកអ្នកធ្លាក់ក្នុងដៃរអ្នកដែលចង់បំពានទំនាក់ទំនងនេះបាន។ លោកអ្នកអាចគិតថា       គេហទំព័របណ្តាញទំនាក់ទំនងសង្គមមួយ គឺប្រៀបដូចជាកម្មវិធីជប់លៀងដ៏ធំមួយដែរ។ មានមនុស្សជាច្រើននៅទីនោះដែលលោកអ្នកស្គាល់ និងមានមនុស្សខ្លះទៀត ដែលលោកអ្នកមិនស្គាល់។ សាកល្បងស្រមៃគិតថា លោកអ្នកកំពុងដើរកាត់ពិធី ជប់លៀងនោះ  ដោយមានព័ត៌មានលម្អិតផ្ទាល់ខ្លួន និងព័ត៌មានបច្ចុប្បន្ន អំពីអ្វីដែលលោកអ្នកកំពុងគិត ត្រូវបានសរសេរនៅលើស្លាកធំមួយបិទជាប់ក្រោយខ្នងរបស់លោកអ្នក ដែលអាចឱ្យគ្រប់គ្នាអាចអានវាបាន ដោយសូម្បីតែលោកអ្នកខ្លួនឯងមិនទាំងដឹងផង។ តើលោកអ្នកពិតជាចង់ឱ្យគ្រប់គ្នា ដឹងគ្រប់ព័ត៌មានទាំងអស់អំពីលោកអ្នកមែនឬ?

ត្រូវចាំថា បណ្តាញទំនាក់ទំនងសង្គម ត្រូវបានគ្រប់គ្រងជាកម្មសិទ្ធដោយធុរកិច្ចឯកជន ហើយពួកគេរកប្រាក់បាន ដោយការប្រមូលទិន្នន័យអំពីមនុស្សម្នាក់ៗ ហើយលក់ទិន្នន័យនោះបន្ត ជាពិសេសលក់ទៅឱ្យភាគីទីបីជាអ្នកផ្សាយពាណិជ្ជកម្ម។  នៅពេលលោកអ្នកចូលទៅក្នុងគេហទំព័របណ្តាញទំនាក់ទំនងសង្គមមួយ លោកអ្នកកំពុងទុកចោលសេរីភាពរបស់អ៊ីនធើរណែត ហើយកំពុងចូលក្នុងបណ្តាញមួយ ដែលត្រូវបានគ្រប់គ្រង និងត្រួតត្រាដោយម្ចាស់គេហទំព័រនោះ។ បណ្តាមុខងារកំណត់ភាពឯកជន គឺគ្រាន់តែមានន័យចង់ការពារលោកអ្នក ពីសមាជិកផ្សេងទៀតរបស់បណ្តាញទំនាក់ទំនងសង្គមនោះតែប៉ុណ្ណោះ ប៉ុន្តែមុខងារកំណត់ទាំងនោះ មិនលាក់ទិន្នន័យរបស់លោកអ្នកពីម្ចាស់គេហទំព័រនោះឡើយ។ អ្វីដែលសំខាន់ លោកអ្នកកំពុងផ្តល់ទិន្នន័យទាំងអស់របស់ខ្លួន ទៅឱ្យម្ចាស់គេហទំព័រទំនាក់ទំនងសង្គមនោះ និងទុកចិត្តទៅលើពួកគេ។

ប្រសិនបើលោកអ្នកធ្វើការជាមួយព័ត៌មាននិងប្រធានបទរសើប ហើយចាប់អារម្មណ៍ចំពោះការប្រើសេវាបណ្តាញទំនាក់ទំនងសង្គមនោះ  វាគឺជាការសំខាន់ ដែលលោកអ្នកត្រូវដឹងឱ្យបានច្បាស់លាស់ អំពីបញ្ហាភាពឯកជន និងសុវត្ថិភាព ដែលសេវាទាំងនោះលើកឡើង។ អ្នកតស៊ូមតិខាងសិទ្ធិមនុស្ស ងាយរងគ្រោះយ៉ាងខ្លាំងនៅក្នុងគេហទំព័រទំនាក់ទំនងសង្គម  ហើយចាំបាច់ត្រូវប្រុងប្រយ័ត្នបំផុត អំពីព័ត៌មាន ដែលខ្លួនបើកបង្ហាញអំពីខ្លួនឯង និងអំពីអ្នកដែលខ្លួនធ្វើការជាមួយ។

មុនពេលលោកអ្នកប្រើគេហទំព័របណ្តាញទំនាក់ទំនងសង្គមណាមួយ ការសំខាន់សម្រាប់លោកអ្នក គឺត្រូវយល់អំពីរបៀប ដែលគេហទំព័រទាំងនោះ ធ្វើឱ្យលោកអ្នកប្រឈមនឹងហានិភ័យ ហើយបន្ទាប់មក ចាត់ជំហានអនុវត្តន៍ ដើម្បីការពារខ្លួនលោកអ្នក និងអ្នកដែលលោកអ្នកធ្វើការជាមួយ។ មគ្គុទ្ទេសក៍ណែនាំនេះ នឹងជួយលោកអ្នកឱ្យយល់អំពីបញ្ហាពាក់ព័ន្ធសុវត្ថិភាព ក្នុងការប្រើគេហទំព័របណ្តាញទំនាក់ទំនងសង្គម។

## សេណារីយ៉ូផ្ទៃខាងក្រោយ៖ ##

<div class="background" markdown=1>
ម៉ានសួរ និងម៉ាកដា គឺជាអ្នកការពារសិទ្ធិមនុស្សមកពីអាហ្វ្រិកខាងជើង។ ពួកគេកំពុងរៀបចំការដង្ហែរក្បួនមួយ ដែលនឹងប្រព្រឹត្តធ្វើនៅកណ្តាលទីក្រុងធំមួយ។ ពួកគេចង់ប្រើគេហទំព័របណ្តាញទំនាក់ទំនងសង្គម Facebook ដើម្បីផ្សព្វផ្សាយព្រឹត្តិការណ៍នេះ។ ពួកគេមានការព្រួយបារម្ភណ៍ថា អាជ្ញាធរអាចនឹងដឹងព័ត៌មាននេះ ហើយអាចនឹងតាមដានអ្នក ដែលបង្ហាញចំណាប់អារម្មណ៍ចំពោះព្រឹត្តិការណ៍នេះ។ ពួកគេគ្រោងប្រើ Twitter នៅក្នុងអំឡុងពេលដង្ហែរក្បួន ដើម្បីផ្តល់ព័ត៌មានបច្ចុប្បន្នភាព អំពីដំណើរវិវត្តន៍របស់ការដង្ហែរក្បួននេះ។ ប៉ុន្តែ ចុះប្រសិនបើនគរបាលពិនិត្យតាមដាន tweets ហើយពង្រាយកងតម្រួត ដើម្បីស្ទាក់ចាប់អ្នកដង្ហែរក្បួននោះ? ម៉ានសួរ និងម៉ាកដាគ្រោងរៀនចំផែនការ អំពីរបៀបចែករំលែករូបថត និងវីដេអូរបស់ការដង្ហែរក្បួននេះ ដោយមិនបើកបង្ហាញ   អត្តសញ្ញាណរបស់អ្នកចូលរួម ព្រោះពួកគេព្រួយបារម្ភណ៍ថា អ្នកចូលរួមអាចប្រឈមនឹងការធ្វើទុកបុកម្នេញ។
</div>

យើងមិនមែនលើកទឹកចិត្ត ឱ្យលោកអ្នកឈប់ប្រើបណ្តាញទំនាក់ទំនងសង្គមទាំងអស់ទេ។ ប៉ុន្តែ លោកអ្នកគួរចាត់វិធានការសុវត្ថិភាពឱ្យបានត្រឹមត្រូវ ដើម្បីឱ្យលោកអ្នកអាចប្រើបណ្តាញទាំងនោះបាន ដោយមិនធ្វើឱ្យខ្លួនឯង ឬអ្នកដទៃទៀតប្រឈមនឹងហានិភ័យ។

### អ្វីដែលលោកអ្នកអាចរៀនពីជំពូកនេះ ###

- របៀបដែលគេហទំព័របណ្តាញទំនាក់ទំនងសង្គម ងាយធ្វើឱ្យបែកព័ត៌មានរសើបដោយអចេតនា
- របៀបការពារព័ត៌មានអំពីខ្លួនឯង និងអ្នកដទៃ នៅពេលប្រើគេហទំព័របណ្តាញទំនាក់ទំនងសង្គម




