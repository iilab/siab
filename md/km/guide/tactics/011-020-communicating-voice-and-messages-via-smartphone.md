

---

lang: km
community: guide
type: tactics
legacy: True
child: True
weight: 2
depth: 3
title: Communicating (Voice and Messages) via Smartphone

---

## ការជជែកគ្នាដោយសុវត្ថិភាព ##

### ទូរស័ព្ទមូលដ្ឋាន ###

នៅក្នុងផ្នែកស្តីពី [***មុខងារមូលដ្ឋាន ភាពអាចតាមដានដឹងបាន និង អនាមិកភាព***](/km/chapter_10_2_2) នៅក្នុង [***ជំពូក ១០. របៀបប្រើទូរស័ព្ទចល័ត ដោយសុវត្ថិភាពបំផុតដែលអាចធ្វើបាន***](/km/chapter-10) យើងបានពិភាក្សាអំពីវិធានការផ្សេងៗដែលលោកអ្នកគួរពិចារណា ដើម្បីកាត់បន្ថយហានិភ័យនៃការស្ទាក់ចាប់ព័ត៌មាន នៅពេលប្រើបណ្តាញទូរស័ព្ទចល័តសម្រាប់ទំនាក់ទំនងជាសម្លេងរបស់លោកអ្នក។

ការប្រើអ៊ីនធើរណែតតាមរយៈស្មាតហ្វូនរបស់លោកអ្នក ដោយការភ្ជាប់សេវាទិន្នន័យទូរស័ព្ទចល័ត ឬ WiFi  អាចផ្តល់មធ្យោបាយដែលមានសុវត្ថិភាពប្រសើរជាងនេះ នៅក្នុងការទាក់ទងជាមួយអ្នកដទៃ ជាពិសេសដោយការប្រើបច្ចេកវិទ្យា [*VoIP(ទូរស័ព្ទតាម  អ៊ីនធើរណែត)*](/km/Glossary#VoIP) និងដោយការប្រើមធ្យោបាយផ្សេងៗដើម្បីធានាសុវត្ថិភាពបណ្តាញទំនាក់ទំនងនេះ។ កម្មវិធីស្មាតហ្វូនខ្លះ ថែមទាំងអាចពង្រីកសុវត្ថិភាពនេះបានមួយចំនួនឱ្យហួសពីVoIP ទៅដល់ការហៅទូរស័ព្ទចល័តផងដែរ។ (សូមមើល **រេដហ្វូន (Redphone)** ខាងក្រោម)។

ខាងក្រោមនេះគឺជាបញ្ជីឈ្មោះកម្មវិធីខ្លះៗ ព្រមទាំងគុណសម្បត្តិនិងគុណវិបត្តិរបស់ពួកវា៖

### Skype (ស្កាយផ៍) ###

កម្មវិធី [*Skype*](/km/glossary#skype) គឺជាកម្មវិធី VoIP ពាណិជ្ជកម្មពេញនិយមបំផុត មានសម្រាប់ស្មាតហ្វូនគ្រប់ទម្រង់ទាំងអស់។ វាមានដំណើរការបានយ៉ាងល្អ  ប្រសិនបើការភ្ជាប់សេវាឥតខ្សែរបស់លោកអ្នកមានលក្ខណៈអាចទុកចិត្តបាន។ ភាពអាចទុកចិត្តបានរបស់វា មានកម្រិតទាបជាងនេះ នៅពេលប្រើនៅលើការភ្ជាប់សេវាទិន្នន័យចល័ត។

នៅក្នុងផ្នែក [***ការធានាសុវត្ថិភាពកម្មវិធីទំនាក់ទំនងតាមអ៊ីនធើរណែតផ្សេងៗទៀត***](/km/chapter_7_3) នៃ [***ជំពូក ៧ ៖ របៀបរក្សាភាពឯកជន នៃទំនាក់ទំនងតាមអ៊ីនធើរណែតរបស់លោកអ្នក***](/km/chapter-7) យើងបានពិភាក្សាអំពីហានិភ័យក្នុងការប្រើកម្មវិធី Skype និងមូលហេតុដែលគួរជៀសវាងប្រើវា(ប្រសិនបើអាច)។ សរុបសេចក្តីទៅ Skype គឺជាកម្មវិធីមិនបើកចំហ  ដែលជាការធ្វើឱ្យលំបាកបំផុតក្នុងការបញ្ជាក់ដោយឯករាជ្យ អំពីកម្រិតសុវត្ថិភាពរបស់វា។ លើសពីនេះទៅទៀត  Skypeគឺជា     កម្មសិទ្ធិរបស់ក្រុមហ៊ុន Microsoft  ដែលជាក្រុមហ៊ុនទទួលផលប្រយោជន៍ពាណិជ្ជកម្ម ក្នុងការដឹងអំពីពេលនិងទីកន្លែង ដែលលោកអ្នកប្រើ Skype។ Skype អាចឱ្យទីភ្នាក់ងារពង្រឹងការអនុវត្តច្បាប់ចូលមើលប្រវត្តិទំនាក់ទំនងទាំងអស់របស់លោកអ្នកបានផងដែរ។

### VoIP ផ្សេងទៀត ###

ការប្រើVoIP ជាទូទៅគឺឥតគិតថ្លៃ (ឬមានតម្លៃថោកជាងគួរឱ្យកត់សម្គាល់ បើធៀបទៅនឹងថ្លៃហៅទូរស័ព្ទចល័ត) ហើយបន្សល់ទុកដានស្នាមទិន្នន័យតិចតួច។ តាមពិតទៅ ការហៅតាម VoIP មួយដែលមានសុវត្ថិភាព អាចជាមធ្យោបាយ ដែលមានសុវត្ថិភាពបំផុតសម្រាប់ធ្វើការទាក់ទងគ្នា។

[**CSipSimple**](http://f-droid.org/repository/browse/?fdid=com.csipsimple&fdpage=4) គឺជាកម្មវិធីប្រើ VoIP ដ៏មានថាមពលមួយសម្រាប់ទូរស័ព្ទ Android  ដែលត្រូវបានទ្រទ្រង់យ៉ាងល្អ និងមានរបៀបងាយស្រួលបញ្ចូលកម្មវិធីជាច្រើនសម្រាប់សេវា VoIPផ្សេងៗ។

[**បណ្តាញទូរស័ព្ទសុវត្ថិភាពបើកចំហ(Open Secure Telephony Network(OSTN))**](https://guardianproject.info/wiki/OSTN) និងកុំព្យូទ័របម្រើ ដែលផ្តល់ដោយ Guardian Project (គម្រោងអ្នកការពារ), [**ostel.co**](https://ostel.co) បច្ចុប្បន្ននេះ កំពុងផ្តល់មធ្យោបាយមានសុវត្ថិភាពបំផុតមួយ សម្រាប់ការទាក់ទងគ្នាជាសម្លេង។ ការស្គាល់ និងការទុកចិត្តអង្គភាព ដែលប្រតិបត្តិការកុំព្យូទ័របម្រើ សម្រាប់តម្រូវការទំនាក់ទំនងតាម VoIP របស់លោកអ្នក គឺជាចំណុចដ៏សំខាន់មួយដែលត្រូវគិតពិចារណា។

នៅពេលប្រើកម្មវិធី CSipSimple លោកអ្នកមិនមានការទាក់ទងដោយផ្ទាល់ ជាមួយដៃគូទំនាក់ទំនងរបស់លោកអ្នកទេ ជាជំនួស គ្រប់ទិន្នន័យទាំងអស់របស់លោកអ្នក ត្រូវបានបញ្ជូនទៅតាមរយៈកុំព្យូទ័របម្រើ Ostel។ ដំណើរការនេះ ធ្វើឱ្យមានការលំបាកខ្លាំងក្នុងការតាមដានរកប្រភពទិន្នន័យរបស់លោកអ្នក និងក្នុងការរកឃើញមនុស្ស ដែលលោកអ្នកកំពុងនិយាយជាមួយ។ លើសពីនេះទៅទៀត Ostel មិនរក្សាទុកទិន្នន័យណាមួយឡើយ លើកលែងតែ ទិន្នន័យអំពីគណនី ដែលលោកអ្នកត្រូវការ ដើម្បីបើកចូល   គណនី។ គ្រប់ការនិយាយរបស់លោកអ្នក ត្រូវបានបម្លែងជាទម្រង់សម្ងាត់យ៉ាងមានសុវត្ថិភាព ហើយសូម្បីតែព័ត៌មានអំពីទិន្នន័យ (meta data) របស់លោកអ្នក ដែលជាធម្មតាមានលក្ខណៈលំបាកខ្លាំងដើម្បីក្លែងបន្លំនោះ ក៏ត្រូវបានបន្លំនៅពេលចរាចរណ៍ទិន្នន័យត្រូវបានផ្ទេរ តាមរយៈកុំព្យូទ័របម្រើ ostel.co ដែរ។ ប្រសិនបើលោកអ្នកដោនឡូតកម្មវិធី CSipSimple ពី ostel.co  វាមានមកជាមួយផងដែរនូវការកំណត់មុខងារជាមុនសម្រាប់ប្រើជាមួយ ostel ដែលចំណុចនេះធ្វើឱ្យងាយស្រួលបំផុតក្នុងការបញ្ចូលនិងប្រើ។

[**RedPhone**](https://play.google.com/store/apps/details?id=org.thoughtcrime.redphone) គឺជាកម្មវិធីសេរី និងបើកចំហមួយ ដែលបម្លែងជាទម្រង់សម្ងាត់ នូវទិន្នន័យទំនាក់ទំនងជាសម្លេង ដែលត្រូវបានផ្ញើរវាងឧបករណ៍ពីរ ដែលបើកដំណើរការកម្មវិធីនេះ។ វាងាយស្រួលក្នុងការបញ្ចូល និងប្រើ ព្រោះវាបញ្ចូលខ្លួនវាផ្ទាល់ទៅក្នុងគ្រោងការណ៍នៃការហៅ និងការទាក់ទងជាធម្មតារបស់លោកអ្នក។ ប៉ុន្តែ អ្នកដែលលោកអ្នកចង់និយាយជាមួយ ចាំបាច់ត្រូវបញ្ចូល និងប្រើកម្មវិធីRedPhoneផងដែរ។ ដើម្បីភាពងាយស្រួលប្រើ  RedPhone ប្រើលេខទូរស័ព្ទចល័តរបស់លោកអ្នកធ្វើជាកត្តាកំណត់អត្តសញ្ញាណរបស់លោកអ្នក (ដែលមានលក្ខណៈដូចជាឈ្មោះអ្នកប្រើប្រាស់នៅលើសេវា VoIP ផ្សេងទៀត)។ យ៉ាងណាក៏ដោយ វាមានលក្ខណៈងាយស្រួលជាងមុនផងដែរ ក្នុងការវិភាគអំពីចរាចរណ៍ទិន្នន័យដែលវាបង្កើត និងតាមដានចរាចរណ៍ទិន្នន័យត្រឡប់ទៅលោកអ្នកវិញ តាមរយៈលេខទូរស័ព្ទចល័តរបស់លោកអ្នក។ RedPhone ប្រើកុំព្យូទ័របម្រើកណ្តាលមួយ ដែលជាចំណុចប្រមូលផ្តុំមួយ និង ដែលដាក់ RedPhone នៅក្នុងទីតាំងមានថាមពលមួយ (ដែលមានការគ្រប់គ្រងទៅលើទិន្នន័យនេះមួយចំនួន)។

មគ្គុទ្ទេសក៍អនុវត្តន៍សម្រាប់ CSipSimple, Ostel និង Redphone នឹងមានចេញក្នុងពេលឆាប់ៗខាងមុខនេះ។ នៅចន្លោះពេលរង់ចាំនេះ ព័ត៌មានបន្ថែមអាចរកបានដោយចុចចូលតាមពាក្យភ្ជាប់ (link) ខាងលើ។

## ការផ្ញើសារដោយសុវត្ថិភាព ##

លោកអ្នកគួរមានការប្រុងប្រយ័ត្នជាមុន នៅពេលផ្ញើសារ SMS និងប្រើកម្មវិធីផ្ញើសាររហ័សភ្លាមៗ ឬកម្មវិធីជជែកគ្នានៅក្នុងស្មាត  ហ្វូនរបស់លោកអ្នក។

### SMS ###

ដូចដែលបានបរិយាយនៅក្នុង [***ជំពូក ១០***](/km/chapter-10) (ក្នុងផ្នែកស្តីពី [***ទំនាក់ទំនងជាអក្សរ***](/km/chapter_10_2_3) ) ទំនាក់ទំនងតាម SMS ជាស្វ័យប្រវត្តមិនមានសុវត្ថិភាពទេ។ អ្នកដែលមានសិទ្ធិចូលប្រើបណ្តាញទូរគមនាគមន៍ចល័ត អាចស្ទាក់ចាប់សារទាំងនោះបានដោយងាយ ហើយការនេះឃើញកើតមានជារៀងរាល់ថ្ងៃនៅក្នុងស្ថានភាពជាច្រើន។ នៅក្នុងស្ថានភាពសំខាន់ កុំទុកចិត្តទៅលើការផ្ញើសារ SMS ដែលគ្មានសុវត្ថិភាពឱ្យសោះ។ គេក៏មិនទាន់មានផងដែរនូវមធ្យោបាយដើម្បីបញ្ជាក់អត្តសញ្ញាណសារ SMS ដូច្នេះ គេមិនអាចដឹងថា តើខ្លឹមសាររបស់សារនោះត្រូវបានផ្លាស់ប្តូរក្នុងអំឡុង ពេលប្រគល់ ឬតើអ្នកផ្ញើសារនោះពីជាអ្នកដែលបានសរសេរសារនោះពិតប្រាកដមែនដែរឬទេ។

### ការធានាសុវត្ថិភាពសារ SMS ###

 [**TextSecure**](https://play.google.com/store/apps/details?id=org.thoughtcrime.securesms) គឺជាកម្មវិធី [*FOSS*](/km/glossary#FOSS) មួយ ប្រើសម្រាប់ផ្ញើនិងទទួល SMS សុវត្ថិភាពនៅក្នុងទូរស័ព្ទ Android។ វាធ្វើការសម្រាប់ទាំងសារ ដែលត្រូវបាន ឬមិនត្រូវបានបម្លែងជាទម្រង់សម្ងាត់ ដែលដោយហេតុនេះហើយ លោកអ្នកអាចប្រើវាធ្វើជាកម្មវិធី SMS ស្វ័យប្រវត្តរបស់លោកអ្នក។ ដើម្បីផ្លាស់ប្តូរគ្នាទៅវិញទៅមក នូវសារដែលត្រូវបានបម្លែងជាទម្រង់សម្ងាត់ កម្មវិធីនេះត្រូវតែបញ្ចូលដោយអ្នកផ្ញើ និងអ្នកទទួលសារ ដូច្នេះ លោកអ្នកចាំបាច់ត្រូវឱ្យអ្នក ដែលលោកអ្នកទាក់ទងមួយនោះប្រើកម្មវិធីនេះឱ្យបានទៀងទាត់ផងដែរ។ កម្មវិធី TextSecure រកឃើញដោយស្វ័យប្រវត្ត នៅពេលសារជាទម្រង់សម្ងាត់មួយត្រូវបានទទួលពីអ្នកប្រើកម្មវិធី TextSecure ម្នាក់ផ្សេងទៀត។ វាអនុញ្ញាតផងដែរ ឱ្យលោកអ្នកអាចផ្ញើសារ ដែលមានទម្រង់សម្ងាត់ ទៅកាន់មនុស្សច្រើនជាងមួយនាក់។ សារនានាជាស្វ័យប្រវត្តត្រូវបានចុះហត្ថលេខា ដែលធ្វើឱ្យស្ទើរតែមិនអាចលួចកែខ្លឹមសាររបស់ពួកវាបាន។ នៅក្នុងមគ្គុទ្ទេសក៍អនុវត្តន៍អំពីកម្មវិធី TextSecure របស់យើងខ្ញុំ យើងខ្ញុំមានពន្យល់លម្អិតអំពីលក្ខណៈពិសេសនិងរបៀបប្រើរបស់កម្មវិធីនេះ។

<div class=getstarted markdown=1>
អនុវត្តន៍៖ ចាប់ផ្តើមជាមួយ [*មគ្គុទ្ទេសក៍ណែនាំអំពី កម្មវិធី TextSecure*](/km/textsecure_main)
</div>

### ការជជែកគ្នាដោយសុវត្ថិភាព ###

ការផ្ញើសាររហ័សភ្លាមៗ និងការជជែកគ្នាតាមទូរស័ព្ទរបស់លោកអ្នក អាចបង្កើតព័ត៌មានជាច្រើន ដែលប្រឈមទៅនឹងការស្ទាក់ចាប់។ ការសន្ទនាទាំងនេះ អាចនឹងត្រូវបានប្រើដោយគូប្រជែងរបស់លោកអ្នក ដើម្បីប្រឆាំងលោកអ្នកនៅថ្ងៃក្រោយ។ ដោយហេតុនេះហើយ លោកអ្នកគួរមានការប្រុងប្រយ័ត្នខ្ពស់បំផុត អំពីអ្វីដែលលោកអ្នកលាតត្រដាង នៅពេលលោកអ្នកកំពុងសរសេរក្នុងទូរស័ព្ទរបស់លោកអ្នក ខណៈកំពុងប្រើកម្មវិធីផ្ញើសារ និងជជែកគ្នារហ័សភ្លាមៗ។

មានមធ្យោបាយមួយចំនួន ដែលអាចឱ្យធ្វើការជជែកនិងផ្ញើសាររហ័សភ្លាមៗបានដោយសុវត្ថិភាព។ មធ្យោបាយល្អបំផុត គឺត្រូវប្រើវិធីបម្លែងជាទម្រង់សម្ងាត់ទាំងសងខាង (end-to-end)  ព្រោះវាឱ្យលោកអ្នកអាចប្រកដថា ដៃគូទំនាក់ទំនងម្ខាងទៀត គឺជាមនុស្សដែលលោកអ្នកចង់ទាក់ទងពិតប្រាកដ។

យើងខ្ញុំសូមណែនាំកម្មវិធី [**Gibberbot**](https://securityinabox.org/km/gibberbot_main)* ដែលជាកម្មវិធីជជែកគ្នាជាអក្សរមួយមានសុវត្ថិភាពសម្រាប់ទូរស័ព្ទ Android។ កម្មវិធី Gibberbot ផ្តល់វិធីបម្លែងជាទម្រង់សម្ងាត់ ដែលងាយស្រួលនិងរឹងមាំ សម្រាប់ការជជែកគ្នារបស់លោកអ្នក ដោយប្រើពិធីការផ្ញើសារ (Messaging Protocol) [*ដោយមិនកត់ត្រាទុក (Off-the-Record)*](/km/glossary#OTR)។ វិធីបម្លែងជាទម្រង់សម្ងាត់នេះ ផ្តល់នូវទាំងយថាភាព (លោកអ្នកអាចផ្ទៀងផ្ទាត់ថា លោកអ្នកកំពុងជជែកគ្នាជាមួយដៃគូទំនាក់ទំនងពិតប្រាកដ) និងសុវត្ថិភាពដែលឯករាជ្យ នៃវគ្គជជែកគ្នានីមួយៗ ដើម្បីថា ទោះបីការបម្លែងជាទម្រង់សម្ងាត់នៃវគ្គជជែកគ្នាមួយ រងការខូចខាតក៏ដោយ ក៏វគ្គជជែកគ្នាពីមុន និងនាពេលអនាគតនៅតែអាចធានាសុវត្ថិភាពបានដែរ។

Gibberbot ត្រូវបានរចនាឡើង ដើម្បីធ្វើការរួមគ្មាជាមួយកម្មវិធី Orbot ដូច្នេះសារជជែកគ្នារបស់លោកអ្នក អាចត្រូវបានបញ្ជូនតាមរយៈបណ្តាញបម្លែងជាលក្ខណៈអនាមិក [*Tor*](/km/glossary#Tor)។ វិធីសាស្ត្រនេះ ធ្វើឱ្យមានការលំបាកខ្លាំង នៅក្នុងការតាមដាន ឬរកឃើញអត្ថិភាពរបស់សារ។

<div class=getstarted markdown=1>
អនុវត្តន៍៖ ចាប់ផ្តើមជាមួយ [*មគ្គុទ្ទេសក៍ណែនាំអំពី កម្មវិធី Gibberbot*](/km/gibberbot_main)
</div>

សម្រាប់ iPhones  កម្មវិធី [**ChatSecure**](https://chatsecure.org) ផ្តល់នូវលក្ខណៈពិសេសដូចគ្នានេះដែរ ទោះបីវាមិនងាយស្រួលប្រើជាមួយបណ្តាញ [*Tor*](/km/glossary#Tor) ក៏ដោយ។

មគ្គុទ្ទេសក៍អនុវត្តន៍មួយសម្រាប់កម្មវិធី ChatSecure នឹងមានក្នុងពេលឆាប់ៗខាងមុខនេះ។ ក្នុងចន្លោះពេលរង់ចាំនេះ ព័ត៌មានបន្ថែមអាចរកឃើញនៅក្នុង [គេហទំព័រ](https://chatsecure.org) របស់វា។ 

កម្មវិធីអ្វីក៏ដោយ ដែលលោកអ្នកនឹងប្រើ តែងតែគិតគូរជានិច្ចអំពីគណនី ដែលលោកអ្នកប្រើដើម្បីជជែកគ្នា។ ឧទា. ពេលលោកអ្នកប្រើកម្មវិធី Google Talk  ព័ត៌មានសម្គាល់អត្តសញ្ញាណ និងពេលវេលានៃវគ្គជជែកគ្នារបស់លោកអ្នក ត្រូវបានដឹងដោយក្រុមហ៊ុនGoogle ។ ផងដែរ ចូរយល់ព្រមជាមួយដៃគូសន្ទនារបស់អ្នកទៅលើការជជែកដោយមិនរក្សារការសន្ទនាទុក ជាពិសេសពេលដែលអ្នកជជែកគ្នាដោយគ្មានការបម្លែងសារជាពាក្សសំងាត់នោះ។ 

* [22/01/2014] *ឥឡូវនេះ កម្មវិធី Gibberbot ត្រូវបានស្គាល់ថាជាកម្មវិធី ChatSecure។ មគ្គុទ្ទេសក៍អនុវត្តន៍ថ្មីចុងក្រោយមួយ នឹងមានក្នុងពេលឆាប់ៗខាងមុខនេះ។*

