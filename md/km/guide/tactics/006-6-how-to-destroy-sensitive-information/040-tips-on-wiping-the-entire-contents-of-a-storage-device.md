

---

lang: km
community: guide
type: tactics
legacy: True
child: True
weight: 4
depth: 3
title: Tips on wiping the entire contents of a storage device

---

លោកអ្នកយូរៗម្តងប្រហែលជាត្រូវការ[*លុបជំរះ*](/km/glossary#Wiping)ឧបករណ៍ផ្ទុកទិន្នន័យមួយទាំងស្រុង។ នៅពេលលោកអ្នកលក់ឬឱ្យកុំព្យូទ័រចាស់មួយទៅអ្នកដទៃ គឺជាការល្អបំផុតដែលលោកអ្នកត្រូវដោះថាសរឹងចេញ ហើយទុកឱ្យម្ចាស់ថ្មីរបស់កុំព្យូទ័រនោះទិញថាសរឹងមួយថ្មីសម្រាប់ខ្លួនឯង។ ប៉ុន្តែ បើមិនធ្វើដូចនេះទេ លោកអ្នកគួរយ៉ាងហោចណាស់[*លុបជំរះ*](/km/glossary#Wiping)ថាសរឹងនោះឱ្យបានហ្មត់ចត់ ដោយប្រើកម្មវិធី [*Eraser*](/km/glossary#Eraser) មុននឹងឱ្យប្រគល់វា។  ហើយ ទោះបីលោកអ្នកត្រូវរក្សាទុកថាសរឹងនោះក៏ដោយ  លោកអ្នកទំនងជាចង់[*លុបជំរះ*](/km/glossary#Wiping)វាដែរ ដោយមិនគិតថាលោកអ្នកចង់ប្រើវាម្តងទៀត ឬបោះចោលវា។ ស្រដៀងគ្នានេះដែរ ប្រសិនបើលោកអ្នកទិញថាសរឹងថ្មីមួយ លោកអ្នកគួរ[*លុបជំរះ*](/km/glossary#Wiping)ថាសរឹងចាស់របស់លោកអ្នក បន្ទាប់ពីបានថតចម្លងទិន្នន័យរបស់លោកអ្នក និងបានធ្វើសំណៅថតចម្លងសុវត្ថិភាពរួច។ ប្រសិនបើលោកអ្នកមានបំណងបោះចោលឬកែច្នៃប្រើម្តងទៀតនូវថាសរឹងចាស់ លោកអ្នកគួរពិចារណាអំពីការបំផ្លាញរូបវន្តរបស់វាផងដែរ។ (អ្នកមានវិជ្ជាជីវៈខាងកុំព្យូទ័រជាច្រើន ណែនាំឱ្យប្រើញញួរវាយកម្ទេច មុននឹងបោះចោលឧបករណ៍ផ្ទុកទិន្នន័យដែលមានព័ត៌មានរសើប)។

នៅក្នុងស្ថានភាពណាមួយនៃស្ថានភាពដែលបរិយាយខាងលើនេះ លោកអ្នកចាំបាច់ត្រូវប្រើកម្មវិធី[*Eraser*](/km/glossary#Eraser) ដើម្បី [*លុបជំរះ*](/km/glossary#Wiping)ថាសរឹងទាំងមូល ហើយការនេះមិនអាចធ្វើបានឡើយ ដរាបណាប្រព័ន្ធប្រតិបត្តិការកំពុងដំណើរការនៅលើថាសរឹងនោះ។ មធ្យោបាយងាយស្រួលបំផុតដើម្បីដោះស្រាយបញ្ហានេះបាន គឺត្រូវដោះថាសរឹងនោះចេញ ហើយដាក់វាចូលទៅក្នុងប្រអប់USBខាងក្រៅ រួចដោតវាចូលកុំព្យូទ័រណាមួយដែលមានបញ្ចូលកម្មវិធី[*Eraser*](/km/glossary#Eraser)។ បន្ទាប់មក លោកអ្នកអាចលុបបានទាំងស្រុងនូវអ្វីៗដែលមាននៅក្នុងថាសរឹងខាងក្រៅនោះ  ហើយប្រើកម្មវិធី[*Eraser*](/km/glossary#Eraser) ដើម្បី[*លុបជំរះ*](/km/glossary#Wiping)គ្រប់ផ្នែកមិនបានលៃទុកទាំងអស់របស់វា។ សំណាងល្អ នេះមិនមែនជាកិច្ចការដែលលោកអ្នកត្រូវធ្វើជាញឹកញាប់ ព្រោះវាអាចនឹងចំណាយពេលច្រើន។ 

ការបំផ្លាញថាសទិន្នន័យ ជាទូទៅគឺប្រសើរជាងការព្យាយាម[*លុបជំរះ*](/km/glossary#Wiping)ទិន្នន័យដែលត្រូវបានរក្សាទុកនៅក្នុងCDឬDVDដែលអាចសរសេរឡើងវិញបាន។ ប្រសិនបើចាំបាច់ លោកអ្នកអាចបង្កើតថាសទិន្នន័យថ្មីមួយ ដែលមានគ្រប់ព័ត៌មានដែលលោកអ្នកចង់រក្សាទុក។ ហើយ ជាការពិត ការបំផ្លាញថាសទិន្នន័យចោល គឺជាមធ្យោបាយតែមួយគត់ ដើម្បី'លុប'   អ្វីៗដែលមាននៅក្នុង ថាសទិន្នន័យដែលមិនអាចសរសេរឡើងវិញបាន។ ប៉ុន្តែ ការបំផ្លាញទិន្នន័យទាំងស្រុងដែលមាននៅក្នុងCDឬDVD មានការពិបាកខ្លាំងគួរឱ្យភ្ញាក់ផ្អើល។ លោកអ្នកប្រហែលជាធ្លាប់បានឮ អំពីរឿងព័ត៌មានដែលត្រូវបានស្តារយកមកវិញបានពីថាសទិន្នន័យប្រភេទដូចនេះ សូម្បីតែនៅបន្ទាប់ពីពួកវាត្រូវបានកាត់ជាចំណែកតូចៗហើយក៏ដោយ។ ខណៈដែលរឿងទាំងនេះគឺជាការពិត ការប្រមូលផ្តុំព័ត៌មានឡើងវិញនៅក្នុងរបៀបនេះត្រូវចំណាយពេល និងជំនាញយ៉ាងច្រើន។ ដូច្នេះ លោកអ្នកត្រូវធ្វើការវិនិច្ឆ័យដោយខ្លួនឯងផ្ទាល់ថា តើមានមនុស្សដែលទំនងនឹងអាចចំណាយធនធានកម្រិតខាងលើនេះ ដើម្បីព្យាយាមយកទិន្នន័យរបស់លោកអ្នកដែរឬទេ។ ជាទូទៅ កន្ត្រៃដែលរឹងមាំមួយ(ឬម៉ាស៊ីនកាត់ក្រដាសរឹងមាំមួយ) នឹងអាចធ្វើការងារនេះបានយ៉ាងល្អ។ ប្រសិនបើលោកអ្នកចង់ធ្វើការប្រុងប្រយ័ត្នបន្ថែម លោកអ្នកអាចដាក់លាយឡំចូលគ្នានូវចំណែកតូចៗដែលបានពីការកាត់ច្រៀកនោះ ហើយបោះពួកវាចោលនៅកន្លែងខុសៗគ្នា នៅឆ្ងាយពីផ្ទះ ឬការិយាល័យរបស់លោកអ្នក។

<div class="background" markdown="1">
អេលេណា៖ មីងនៅមានសំណៅថតចម្លងCDចាស់មួយ អំពីកំណត់ត្រារបស់កុំព្យូទ័របម្រើអ៊ីនធើរណែត ហើយ មីងបានឮថា ឯងអាចលុបCDបានដោយដាក់វាទៅក្នុងម៉ាយក្រូវេវ។ ទោះយ៉ាងម៉េច សម្រាប់មីង ស្តាប់ទៅ គំនិតនេះដូចជាមិនល្អសោះ។ គេពិតជាធ្វើដូចនោះមែនឬអី? វាធ្វើទៅរួចដែរឬទេ?

នីកូឡាយ៖ ខ្ញុំនឹកគិតថា វាអាចបំផ្លាញទិន្នន័យបានដោយប្រសិទ្ធភាពគ្រាន់បើ ប៉ុន្តែ ខ្ញុំមិនដឹងច្បាស់ទេ ព្រោះខ្ញុំមិនដែលដាក់CDនៅក្នុងម៉ាយក្រូវេវរបស់ខ្ញុំឡើយ! មីងនិយាយត្រូវ គំនិតនេះស្តាប់ទៅមិនល្អទាល់តែសោះ។ ទោះបីលោហធាតុមិនធ្វើខូចម៉ាយក្រូវេវឬបង្កឱ្យមានភ្លើងឆេះក៏ដោយ ខ្ញុំភ្នាល់ថា ជាតិផ្លាស្ទិកអាចនឹងបញ្ចេញផ្សែងអាក្រក់។ និយាយអ៊ីចឹង ខ្ញុំក៏មិនផ្តល់យោបល់ឱ្យដុតCDនៅក្នុងភ្លើងផងដែរ។
</div>


