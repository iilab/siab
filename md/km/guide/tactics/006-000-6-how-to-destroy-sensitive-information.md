

---

lang: km
community: guide
type: tactics
legacy: True
child: False
weight: 006
title: 6. How to destroy sensitive information

---

ជំពូកមុនៗ បានពិភាក្សាអំពីកម្មវិធី និងទម្លាប់មួយចំនួន ដែលអាចជួយការពារទិន្នន័យរបស់លោកអ្នក ប៉ុន្តែ តើមានអ្វីខ្លះកើតឡើង នៅពេលលោកអ្នកសម្រេចចិត្តថាលែងត្រូវការរក្សាទុកទិន្នន័យណាមួយទៀតហើយនោះ? ឧទា. ប្រសិនបើ​លោកអ្នក​សម្រេចថា លោកអ្នក​មាន​សំណៅថតចម្លងគ្រប់គ្រាន់នៃឯកសារពិសេសណាមួយ ដែលត្រូវបានបម្លែងជាទម្រង់សម្ងាត់រួចត្រឹមត្រូវហើយនោះ ហើយលោកអ្នកចង់លុបចោលសំណៅមេនៃឯកសារនោះ តើមានវិធីល្អបំផុតអ្វីខ្លះ? ចម្លើយសម្រាប់សំណួរនេះ គឺមានលក្ខណៈស្មុគស្មាញជាងអ្វីដែលលោកអ្នកអាចនឹងគិតឃើញ។ នៅពេលលោកអ្នកលុបចោលឯកសារមួយ ទោះនៅក្រោយពេលលោកអ្នកសម្អាត**ធុងសម្រាម**(Recycle Bin)ហើយក៏ដោយ  អ្វីដែលមាននៅក្នុងឯកសារនោះគឺនៅតែស្ថិតនៅក្នុងថាសរឹងរបស់លោកអ្នកដដែល ហើយអាចត្រូវទាញយកមកវិញបានដោយអ្នកដែលមានកម្មវិធីត្រឹមត្រូវមួយ និងសំណាងតូចមួយ។

ដើម្បីធានាថា ព័ត៌មានដែលបានលុបចោលរួចមិនធ្លាក់ទៅក្នុងដៃមនុស្សអាក្រក់ លោកអ្នកត្រូវពឹងផ្អែកទៅលើកម្មវិធីពិសេស ដែលអាចលុបទិន្នន័យបានដោយសុវត្ថិភាពនិងជាអចិន្ត្រៃយ៍។ [*Eraser*](/km/glossary#Eraser) គឺជាកម្មវិធីមួយសម្រាប់ធ្វើការងារប្រភេទនេះ ហើយត្រូវបានពិភាក្សានៅខាងក្រោម។ ការប្រើកម្មវិធី[*Eraser*](/km/glossary#Eraser)  មានលក្ខណៈដូចជាការកាត់ច្រៀកក្រដាសឯកសារ ជាជាងការគ្រាន់តែបោះវាចោលទៅក្នុងធុងសម្រាមដោយសង្ឃឹមថាគ្មាននរណារកឃើញវា។ ជាការពិតណាស់ ការលុបឯកសារ  គឺជាឧទាហរណ៍តែមួយគត់អំពីស្ថានភាពមួយ ដែលលោកអ្នកប្រហែលត្រូវការបំផ្លាញទិន្នន័យរសើប។ ប្រសិនបើលោកអ្នកពិចារណាដោយលម្អិតថា មាននរណាម្នាក់(ជាពិសេស គូប្រឆាំងមានអំណាច ផ្នែកនយោបាយ )អាចដឹងអំពីលោកអ្នកឬអង្គភាពរបស់លោកអ្នក ដោយការអានឯកសារមួយចំនួនដែលលោកអ្នកគិតថាបានលុបចោលហើយនោះ  លោកអ្នកនឹងទំនងជាត្រូវគិតអំពីគំរូទិន្នន័យបន្ថែមពីរបីទៀត ដែលលោកអ្នកចង់លុបចោលជាអចិន្ត្រៃយ៍ ឧទា.ដូចជា ត្រូវបំផ្លាញចោល     សំណៅថតចម្លងដែលហួសសម័យ  [*ជូតលុប*](/km/glossary#Wiping)ថាសរឹងចាស់ៗមុននឹងបោះពួកវាចោល  លុបចោលគណនីអ្នកប្រើប្រាស់ចាស់ៗ និងសម្អាតប្រវត្តិទំព័រអ៊ីនធើរណែតដែលបានបើកមើលជាដើម។ កម្មវិធី [*CCleaner*](/km/glossary#CCleaner) និងកម្មវិធីផ្សេងទៀតដែលបរិយាយនៅក្នុងជំពូកនេះ អាចជួយលោកអ្នកប្រឈមដោះស្រាយបញ្ហានៃការលុបចោលឯកសារបណ្តោះអាសន្នជាច្រើន ដែលប្រព័ន្ធប្រតិបត្តិការនិងកម្មវិធីរបស់លោកអ្នកបានបង្កើតនៅរៀងរាល់ពេលដែលលោកអ្នកប្រើឯកសារទាំងនោះ។


### សេណារីយ៉ូផ្ទៃខាងក្រោយ ### 
<div class="background" markdown="1">
អេលេណា គឺជាអ្នកបរិស្ថានមួយរូប នៅក្នុងប្រទេសនិយាយភាសារូស៊ីមួយ ដែលនៅទីនោះគាត់ថែទាំគេហទំព័រដែលកាន់តែមានប្រជាប្រិយមួយ ដែលគូសបង្ហាញអំពីវិសាលភាពនៃការកាប់ព្រៃឈើខុសច្បាប់នៅក្នុងតំបន់នោះ។ គាត់បានបង្កើតសំណៅថតចម្លងមួយរបស់ព័ត៌មានដែលប្រើដើម្បីបង្កើតគេហទំព័រនោះ ហើយគាត់រក្សាសំណៅចម្លងនោះនៅផ្ទះ នៅក្នុងការិយាល័យ និងនៅក្នុងឡេបថប់ថ្មីរបស់គាត់។ ថ្មីៗនេះ គាត់បានចាប់ផ្តើមរក្សាទុកផងដែរ នូវសំណៅកំណត់ត្រាភ្ញៀវចូលមើលគេហទំព័រ និងឃ្លាំងផ្ទុកទិន្នន័យដែលមានព័ត៌មានទាក់ទងវេទិកាអ្នកប្រើប្រាស់របស់គាត់។ ក្នុងពេលឆាប់ៗនេះ គាត់នឹងត្រូវធ្វើដំណើរទៅក្រៅប្រទេស ដើម្បីចូលរួមក្នុងសន្និសីទសកម្មជនបរិស្ថានសកលលោកធំមួយ។ អ្នកចូលរួមមួយចំនួនធ្លាប់បានរាយការណ៍ថា  ឡេបថប់របស់ខ្លួនត្រូវបានគេដកយកអស់រយៈពេលជាងមួយម៉ោងនៅច្រកឆ្លងកាត់ព្រំដែន។ ដើម្បីការពារព័ត៌មានរសើបរបស់ខ្លួន និងសុវត្ថិភាពរបស់អ្នកចូលរួមវេទិកានយោបាយរបស់ខ្លួន គាត់បានផ្លាស់ប្តូរសំណៅថតចម្លងដែលនៅផ្ទះនិងការិយាល័យទៅដាក់ក្នុងប្រអប់ទិន្នន័យមួយរបស់កម្មវិធីTrueCrypt  ហើយបានលុបចោលសំណៅថតចម្លងនៅក្នុងឡេបថប់របស់គាត់។ គាត់បានសួរយោបល់ទៅក្មួយប្រុសរបស់គាត់ឈ្មោះ នីកូឡាយ។ ក្មួយប្រុសរបស់គាត់បានផ្តល់យោបល់ប្រាប់គាត់ថា គាត់ចាំបាច់ត្រូវធ្វើការងារជាច្រើនផ្សេងទៀត ក្រៅពីការគ្រាន់តែលុបចោលសំណៅថតចម្លងចាស់របស់គាត់ ប្រសិនបើគាត់បារម្ភថាកុំព្យូទ័ររបស់គាត់ត្រូវបានចាប់យកដោយមន្ត្រីព្រំដែន។
</div>


### អ្វីដែលលោកអ្នកអាចរៀនពីជំពូកនេះ ###
- របៀបលុបចោលព័ត៌មានរសើបចេញពីកុំព្យូទ័ររបស់លោកអ្នកជាអចិន្ត្រៃយ៍
- របៀបលុបចោលព័ត៌មានដែលរក្សាទុកនៅក្នុងឧបករណ៍ផ្ទុកទិន្នន័យចល័ត ដូចជា CD និង អង្គចងចាំUSB ជាដើម
- របៀបបង្ការមិនឱ្យនរណាម្នាក់ដឹងអំពីឯកសារ ដែលលោកអ្នកធ្លាប់បានបើកមើលនៅក្នុងកុំព្យូទ័ររបស់លោកអ្នក
- របៀបរក្សាកុំព្យូទ័ររបស់លោកអ្នក មិនឱ្យឯកសារដែលលុបចោលរួច អាចទាញយកវិញបាននៅពេលក្រោយ



