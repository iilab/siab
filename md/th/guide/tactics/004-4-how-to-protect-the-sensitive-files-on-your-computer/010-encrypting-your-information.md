

---

lang: th
community: guide
type: tactics
legacy: True
child: True
weight: 1
depth: 3
title: Encrypting your information

---

<div class="background" markdown="1">
ปาโบล: แต่คอมพิวเตอร์ของผมมีการป้องกันด้วยระบบรหัสผ่านของวินโดวส์แล้วนะ! ไม่พออีกหรือ?

คลาวเดีย: อันที่จริง การถอดรหัสระบบรหัสผ่านของวินโดวส์ค่อนข้างง่ายนะ นอกจากนี้ถ้ามีใครยุ่มย่ามเครื่องคอมพิวเตอร์ของคุณนานพอที่จะรีสตาร์ทเครื่องด้วยไลฟ์ซีดี(LiveCD) ในไดรฟ์ เขาก็จะทำสำเนาข้อมูลของคุณได้โดยไม่ต้องไปวุ่นวายอะไรกับรหัสผ่านเลย ถ้าพวกเขาเอาเครื่องคอมพิวเตอร์ไปได้ระยะหนึ่ง คราวนี้คุณยิ่งเจอปัญหาที่แย่กว่าเข้าไปอีก สิ่งที่คุณควรต้องกังวลก็ไม่ใช่เพียงรหัสผ่านของวินโดวส์เท่านั้น คุณยังไม่ควรเชื่อใจระบบรหัสผ่านไม่ว่าของไมโครซอฟท์ เวิร์ด(Microsoft Word) หรือ อะโดบี แอโครแบต(Adobe Acrobat)
</div>

[*การเข้ารหัส*](/th/glossary#Encryption) ข้อมูลของคุณเปรียบได้กับการเก็บข้อมูลไว้ในตู้นิรภัยที่ใส่กุญแจแน่นหนา เฉพาะผู้ที่มีกุญแจหรือรู้วิธีผสมอักษร(combination) (ในกรณีนี้หมายถึงกุญแจถอด([*รหัส*](/th/glossary#Encryption) หรือรหัสผ่าน) เท่านั้นจึงจะเข้าถึงได้ การเปรียบเทียบแบบนี้เหมาะอย่างยิ่งกับกรณีของ[*ทรูคริปท์ (TrueCrypt)*](/th/glossary#TrueCrypt) และเครื่องมืออื่นๆ ที่ทำงานคล้ายกัน โดยทรูคริปท์จะสร้างกล่องบรรจุที่เป็น[*กลุ่มข้อมูลที่เข้ารหัสแล้ว*](/th/glossary#Encryption) ซึ่งจะปกป้องได้มากกว่าหนึ่งไฟล์ต่อครั้ง คุณบรรจุไฟล์จำนวนมากๆ ลงในนี้ได้ แต่เครื่องมือนี้จะไม่ปกป้องข้อมูลที่ถูกเก็บไว้ในที่อื่นๆ ในคอมพิวเตอร์หรือแฟลชไดรฟ์ของคุณ

<div class="getstarted" markdown="1">
**ภาคปฏิบัติ: เริ่มต้นกับคู่มือแนะนำในการใช้**[***ทรูคริปท์ – ตู้นิรภัยเก็บไฟล์***](/th/truecrypt_main)เข้ารหัสข้อมูลของคุณ
</div>

ในขณะที่ซอฟต์แวร์อื่นๆ มีระบบ[*การเข้ารหัส*](/th/glossary#Encryption)ที่แข็งแรงเช่นกัน[*ทรูคริปท์ (TrueCrypt)*](/th/glossary#TrueCrypt)มีคุณลักษณะที่สำคัญหลายประการที่ให้คุณสามารถออกแบบกลวิธีเพื่อสร้างความปลอดภัยให้กับข้อมูลของคุณได้ ทรูคริปท์สามารถเข้ารหัสดิสก์ทั้งหมดของคอมพิวเตอร์ได้อย่างถาวร รวมถึงไฟล์ทุกไฟล์ ไม่ว่าจะเป็นไฟล์ชั่วคราวทั้งหมดที่สร้างขึ้นระหว่างการทำงาน โปรแกรมทั้งหมดที่ติดตั้งไว้ และไฟล์ทั้งหมดของระบบปฏิบัติการวินโดวส์ [*ทรูคริปท์ (TrueCrypt)*](/th/glossary#TrueCrypt) ยังสนับสนุนการเข้ารหัสแบบกลุ่มบนอุปกรณ์เก็บข้อมูลแบบพกพาได้ด้วย รวมทั้งยังมีคุณลักษณะ “ความสามารถในการปฏิเสธ (deniability)” ซึ่งอธิบายไว้ในหัวข้อ [**การซ่อนข้อมูลอ่อนไหว**](/th/chapter_4_2) ด้านล่างนี้ นอกจากนี้ทรูคริปท์ยังเป็นโปรแกรม[*ฟรีและเป็นระบบเปิด*](/th/glossary#FOSS)

<div class="background" markdown="1">
ปาโบล: เอาล่ะตอนนี้คุณทำให้ผมกังวลแล้ว แล้วการที่ผู้ใช้หลายคนใช้คอมพิวเตอร์เครื่องเดียวกันล่ะ? กรณีนี้หมายความว่าพวกเขาเข้าไปอ่านไฟล์ที่เก็บอยู่ในโฟลเดอร์ “My Documents” ได้หรือไม่?

คลาวเดีย: ฉันชอบวิธีคิดของคุณนะ! ถ้ารหัสผ่านวินโดวส์ของคุณไม่ป้องกันผู้บุกรุก แล้วมันจะป้องกันคุณจากคนอื่นๆ ที่มีบัญชีอยู่ในคอมพิวเตอร์เครื่องเดียวกันได้อย่างไร? อันที่จริงใครๆ ก็มองเห็นโฟลเดอร์ My Documents ของคุณได้อยู่แล้ว ดังนั้นผู้ใช้คนอื่นๆ ก็ไม่จำต้องทำอะไรฉลาดๆ เพื่ออ่านไฟล์ที่ไม่เข้ารหัสของคุณเลย แต่สิ่งที่คุณพูดก็ถูกต้อง เพราะแม้คุณตั้งค่าโฟลเดอร์ให้เป็น “ส่วนตัว” แล้วคุณก็ยังไม่ปลอดภัย ยกเว้นว่าคุณจะเข้ารหัสไฟล์ในแบบใดแบบหนึ่งเท่านั้น
</div>

### ข้อแนะนำในการเข้ารหัสไฟล์อย่างปลอดภัย ###

การเก็บข้อมูลลับก่อให้เกิดความเสี่ยงทั้งต่อตัวคุณเองและต่อผู้คนที่คุณทำงานด้วย[**การเข้ารหัส**](/th/glossary#Encryption) ช่วยลดความเสี่ยงนี้ลงแต่ไม่ได้ทำให้หมดไป ขั้นแรกของการปกป้องข้อมูลอ่อนไหวคือ ลดการเก็บข้อมูลลับลง เว้นแต่ว่าคุณมีเหตุผลดีๆ ในการเก็บไฟล์เฉพาะเจาะจงไฟล์หนึ่ง หรือ ประเภทของข้อมูลโดยเฉพาะที่อยู่ในไฟล์นั้นๆ คุณควรลบไฟล์หรือข้อมูลให้หมด สำหรับข้อมูลเพิ่มเติมเกี่ยวการลบข้อมูลอย่างปลอดภัย (ดู[***บทที่ 6 การทำลายข้อมูลอ่อนไหว***](/th/chapter-6) ) ขั้นตอนที่สอง คือ การใช้เครื่องมือ[*การเข้ารหัส*](/th/glossary#Encryption) ดีๆ อย่างเช่น[*ทรูคริปท์*](/th/glossary#TrueCrypt)

<div class="background" markdown="1">
คลาวเดีย: อืม อันที่จริงเราอาจไม่จำเป็นต้องเก็บข้อมูลที่ระบุตัวตนของคนที่ให้การกับเราก็ได้ คุณคิดว่าอย่างไร?

ปาโบล: เห็นด้วย เราควรจะบันทึกข้อมูลเหล่านั้นให้น้อยที่สุดเท่าที่เป็นไปได้ นอกจากนี้เราควรจะคิดรหัสง่ายๆ ที่ช่วยให้เราปกป้องชื่อและสถานที่จากคนที่เราคิดว่าจำเป็นที่ต้องบันทึกข้อมูลของเขาไว้.			
</div>

กลับมาดูที่การเปรียบเทียบการเข้ารหัสกับตู้นิรภัยที่ใส่กุญแจไว้ มีบางเรื่องที่คุณจะต้องระลึกไว้ในใจเมื่อใช้[*ทรูคริปท์(TrueCrypt)*](/th/glossary#TrueCrypt) และเครื่องมืออื่นๆ ที่คล้ายกัน ไม่ว่าตู้นิรภัยของคุณจะทนทานแค่ไหน แต่มันจะไม่ช่วยได้มากมายนัก หากคุณปล่อยให้ประตูตู้นิรภัยเปิดอยู่ เมื่อมีการเข้าถึงกลุ่มไฟล์ที่เข้ารหัสด้วยทรูคริปต์ (เมื่อใดก็ตามที่คุณเข้าถึงข้อมูลเหล่านั้นด้วยตัวเอง) ข้อมูลของคุณก็อาจอยู่ในสภาวะเปราะบาง ดังนั้นคุณควรปิดมันไว้ตลอด ยกเว้นตอนที่คุณต้องอ่านหรือแก้ไขเปลี่ยนแปลงไฟล์ที่อยู่ในนั้นจริงๆ

มีบางสถานการณ์ที่สำคัญมาก ซึ่งคุณจะต้องไม่ลืม แล้วปล่อยให้[**การเข้ารหัส**](/th/glossary#Encryption)ด้วย[ทรูคริปท์](/th/glossary#TrueCrypt)เปิดอยู่

- ให้ตัดการเชื่อมต่อจากกลุ่มข้อมูลที่เข้ารหัสด้วยทรูคริปท์ ทุกครั้งเมื่อคุณเดินออกไปจากคอมพิวเตอร์ไม่ว่าจะไปนานแค่ไหนก็ตาม แม้ว่าปกติแล้วคุณเปิดคอมพิวเตอร์ทำงานข้ามคืน คุณต้องมั่นใจว่าคุณไม่ได้ปล่อยให้ผู้บุกรุกเข้าถึงไฟล์ข้อมูลที่อ่อนไหวของคุณทั้งทางกายภาพ หรือผู้บุกรุกจากระยะไกลในระหว่างที่คุณไม่อยู่
- ให้ตัดการเชื่อมต่อจากกลุ่มข้อมูลที่เข้ารหัสด้วยทรูคริปท์ ก่อนที่จะตั้งคอมพิวเตอร์ของคุณให้อยู่ในสถานะหลับ(sleep) ซึ่งใช้กับทั้งกรณีหยุดไว้ชั่วคราว(ไม่ได้ปิดเครื่อง เครื่องยังคงเปิดอยู่แต่ในสถานะประหยัดพลังงาน – ผู้แปล) และเข้าสู่สภาพจำศีล (hibernation) (บันทึกข้อมูลเอกสารและโปรแกรมทั้งหมดที่ใช้งานอยู่ลงบนฮาร์ดดิสก์ก่อนที่จะปิดเครื่อง เมื่อเปิดเครื่องใหม่อีกครั้งก็สามารถใช้งานโปรแกรมหรือข้อมูลเอกสารที่เปิดค้างไว้เหล่านั้นได้ทันที – ผู้แปล) ซึ่งทั้งสองระบบนี้ปกติจะใช้กับแล็ปท็อป แต่ก็อาจมีอยู่ในคอมพิวเตอร์ตั้งโต๊ะได้เช่นกัน
- ให้ตัดการเชื่อมต่อจากกลุ่มข้อมูลที่เข้ารหัสด้วยทรูคริปท์ ก่อนที่จะให้คนอื่นเข้ามายุ่งกับคอมพิวเตอร์ของคุณ ในกรณีที่ถือคอมพิวเตอร์พกพาผ่านจุดตรวจความปลอดภัย หรือข้ามพรมแดน เป็นเรื่องที่สำคัญมากที่คุณจะต้องตัดการเชื่อมต่อกับกลุ่มข้อมูลที่เข้ารหัสด้วยทรูคริปท์ ทั้งหมด และปิดคอมพิวเตอร์ของคุณทั้งหมด
- ให้ตัดการเชื่อมต่อจากกลุ่มข้อมูลที่เข้ารหัสด้วยทรูคริปท์ ก่อนที่จะเสียบแฟลชไดรฟ์หรืออุปกรณ์บันทึกข้อมูลภายนอกอื่นๆ ที่ไม่น่าไว้วางใจ รวมถึงอุปกรณ์บันทึกข้อมูลที่เป็นของเพื่อนหรือเพื่อนร่วมงาน
- ถ้าคุณเก็บกลุ่มข้อมูลที่[*เข้ารหัส*](/th/glossary#Encryption)ไว้ในแฟลชไดรฟ์ ให้จำไว้ว่าการถอดอุปกรณ์ดังกล่าวไม่ได้ตัดการเชื่อมต่อทันที แม้กระทั่งในเวลาที่คุณต้องรีบเก็บรักษาไฟล์โดยเร่งด่วน คุณจะต้องปิดมันให้ถูกต้องก่อน จากนั้นตัดการเชื่อมต่อกับไดรฟ์ หรือแฟลชไดรฟ์ แล้วค่อยถอดอุปกรณ์เหล่านั้นออก คุณอาจต้องฝึกทำแบบนี้จนกระทั่งพบวิธีทำขั้นตอนเหล่านี้ให้เร็วที่สุด

ถ้าคุณตัดสินใจว่าจะเก็บกลุ่มข้อมูลที่เข้ารหัสด้วย[*ทรูคริปท์*](/th/glossary#TrueCrypt) ไว้ในแฟลชไดรฟ์ คุณสามารถเก็บสำเนาโปรแกรม[*ทรูคริปท์*](/th/glossary#TrueCrypt) ไว้ในนั้นได้ ซึ่งจะช่วยให้คุณเข้าถึงข้อมูลจากคอมพิวเตอร์ของคนอื่นได้ อย่างไรก็ตาม กฏก็ยังเป็นกฏ ถ้าคุณไม่ไว้ใจว่าคอมพิวเตอร์เครื่องนั้นปลอดจาก[*มัลแวร์*](/th/glossary#Malware) คุณไม่ควรจะพิมพ์รหัสผ่าน หรือเข้าถึงข้อมูลอ่อนไหวจากคอมพิวเตอร์เครื่องนั้น 

