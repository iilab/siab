

---

lang: th
community: guide
type: tactics
legacy: True
child: False
weight: 006
title: 6. How to destroy sensitive information

---

ในบทก่อนหน้านี้ได้กล่าวถึงเครื่องมือและการฝึกนิสัย ซึ่งจะช่วยให้คุณปกป้องข้อมูลอ่อนไหวได้ แต่จะเกิดอะไรขึ้นเมื่อคุณตัดสินใจว่า คุณไม่ต้องการที่จะเก็บข้อมูลนั้นแล้ว ตัวอย่างเช่น ถ้าคุณตัดสินใจว่าการเก็บสำเนาไฟล์ข้อมูลหนึ่งที่มีการเข้ารหัสก็เพียงพอแล้ว และคุณต้องการลบไฟล์ข้อมูลต้นฉบับ วิธีที่ดีที่สุดที่จะลบไฟล์ต้นฉบับนั้นคืออะไร โชคไม่ดีนักที่คำตอบสำหรับคำถามนี้ซับซ้อนมากกว่าที่คุณคิดไว้ เมื่อคุณลบไฟล์หนึ่ง แม้กระทั่งหลังจากที่คุณล้าง**ถังขยะรีไซเคิล (Recycle bin)**ไปแล้ว เนื้อหาข้อมูลของไฟล์นั้นยังคงอยู่ในฮาร์ดไดรฟ์ของคุณ และสามารถที่จะถูกกู้คืนได้โดยใครก็ตามที่มีเครื่องมือที่สามารถทำเช่นนั้นได้ และบวกกับโชคนิดหน่อย

ดังนั้นเพื่อให้มั่นใจว่าข้อมูลที่ลบไปนั้นจะไม่ตกไปอยู่ในมือของผู้ประสงค์ร้าย คุณจะต้องใช้ซอฟต์แวร์พิเศษซึ่งสามารถเอาข้อมูลเหล่านั้นออกไปได้อย่างปลอดภัยและถาวร[*อิเรเซอร์ (Eraser)*](/th/glossary#Eraser)ก็เป็นหนึ่งในเครื่องมือเหล่านั้น ซึ่งจะอธิบายต่อไปในท้ายบทนี้ การใช้[*อิเรเซอร์ (Eraser)*](/th/glossary#Eraser) ก็คล้ายกับการใช้เครื่องย่อยเอกสารมากกว่าที่จะเป็นการโยนเอกสารทิ้งลงไปในถังขยะเฉยๆ โดยหวังว่าจะไม่มีใครมาพบเอกสารนั้น แน่นอนว่าการลบไฟล์เป็นเพียงแค่ตัวอย่างหนึ่งของสถานการณ์ซึ่งคุณอาจจำเป็นต้องทำลายข้อมูลอ่อนไหว ถ้าคุณคิดว่าใครบางคนโดยเฉพาะอย่างยิ่งผู้มีอำนาจและมีแรงผลักดันทางการเมืองที่เป็นปฏิปักษ์กับคุณ อาจจะรู้อะไรเกี่ยวกับคุณหรือองค์กรของคุณได้จากการอ่านรายละเอียดที่อยู่ในไฟล์บางไฟล์ซึ่งคุณคิดที่จะลบทิ้งแล้ว คุณอาจต้องคิดถึงตัวอย่างอื่นๆ ของข้อมูลที่คุณต้องการลบโดยถาวรด้วย เช่น การทำลายสำเนาข้อมูลที่ล้าสมัยไปแล้ว [*ล้าง*](/th/glossary#Wiping)ฮาร์ดไดรฟ์เก่าของคุณก่อนที่จะให้คนอื่นไป ลบบัญชีผู้ใช้อันเก่า หรือการทำความสะอาดบันทึกประวัติเบราว์เซอร์ เป็นต้น [*ซีคลีนเนอร์ (CCleaner)*](/th/glossary#CCleaner) เป็นอีกเครื่องมือหนึ่งที่จะได้อธิบายในบทนี้ และจะช่วยในเวลาที่คุณเผชิญกับความท้าทายในการลบไฟล์ชั่วคราวจำนวนมาก ซึ่งระบบปฏิบัติการและแอปพลิเคชั่นของคุณได้สร้างไว้ทุกครั้งในระหว่างที่คุณใช้งาน

### สถานการณ์ภูมิหลัง ###
<div class="background" markdown="1">
เอลีนาเป็นนักสิ่งแวดล้อมในประเทศที่พูดภาษารัสเซีย เธอเป็นผู้ดูแลเว็บไซต์ซึ่งกำลังได้รับความนิยมขึ้นเรื่อยๆ โดยเว็บไซต์นี้เน้นย้ำให้เห็นถึงความรุนแรงของการตัดไม้ทำลายป่าอย่างผิดกฎหมายในภูมิภาคนั้น เธอได้ทำสำเนาข้อมูลที่ใช้สร้างเว็บไซต์ และเก็บสำเนาข้อมูลเหล่านั้นไว้ที่บ้าน สำนักงาน และในคอมพิวเตอร์พกพาเครื่องใหม่ของเธอ เมื่อไม่นานมานี้เธอได้เริ่มเก็บสำเนาข้อมูลการจราจรคอมพิวเตอร์ (logs) ของผู้เข้ามาเยี่ยมชมเว็บไซต์ที่อยู่บนเว็บเซิร์ฟเวอร์และฐานข้อมูล ซึ่งมีข้อความและความคิดเห็นบนกระดานสนทนา (forum) ของผู้ใช้ เอลีน่าจะต้องเดินทางไปต่างประเทศในไม่ช้านี้เพื่อเข้าร่วมการประชุมนานาชาติใหญ่ของนักเคลื่อนไหวเกี่ยวกับสิ่งแวดล้อม ซึ่งมีรายงานจากนักเคลื่อนไหวบางคนว่าที่จุดข้ามแดนคอมพิวเตอร์ของพวกเขาถูกเจ้าหน้าที่ยึดเอาไปเป็นเวลาหลายชั่วโมง ในการปกป้องข้อมูลอ่อนไหวและความปลอดภัยของผู้เข้าร่วมในกระดานสนทนาที่มีการแสดงความคิดเห็นเชิงการเมือง เธอจึงต้องย้ายข้อมูลสำรองที่เก็บอยู่ที่บ้านและที่สำนักงานไปยังวอลุ่มทรูคริปท์ และเอาสำเนาข้อมูลที่อยู่ในคอมพิวเตอร์ออกทั้งหมด เธอได้ขอคำปรึกษาจากนิโคไลหลานของเธอ นิโคไลได้เตือนเธอว่าเธอจะต้องทำอะไรมากกว่าเพียงแค่การลบข้อมูลสำรองเก่าของเธอหากเธอกังวลว่าเครื่องคอมพิวเตอร์ของเธอจะโดยยึดโดยเจ้าหน้าที่ ณ จุดข้ามแดน
</div>

### สิ่งที่คุณจะได้เรียนรู้จากบทนี้ ###
- วิธีลบข้อมูลอ่อนไหวจากเครื่องคอมพิวเตอร์ของคุณอย่างถาวร
- วิธีลบข้อมูลที่เก็บอยู่บนอุปกรณ์บันทึกข้อมูลที่เคลื่อนย้ายได้ เช่น ซีดีหรือแฟลชไดรฟ์
- วิธีป้องกันไม่ให้ใครรู้ว่าคุณได้ดูเอกสารอะไรบนคอมพิวเตอร์ของคุณก่อนหน้านี้
- วิธีรักษาคอมพิวเตอร์ของคุณเพื่อไม่ให้ไฟล์ที่ถูกลบไปแล้วถูกกู้คืนมาในอนาคต

