

---

lang: th
community: guide
type: tactics
legacy: True
child: True
weight: 2
depth: 3
title: Posting personal details

---

เว็บไซต์เครือข่ายสังคมจะถามหาข้อมูลเกี่ยวกับตัวคุณมากมาย เพื่อให้ผู้ใช้คนอื่นๆ ค้นหาและติดต่อกับคุณได้ง่าย บางทีจุดเปราะบางที่สุดของการถามข้อมูลเช่นนี้ที่เกิดขึ้นกับผู้ใช้คือ อาจมีการสร้างสิ่งระบุตัวปลอมขึ้นมาได้ ปัญหานี้กำลังกลายเป็นเรื่องที่พบได้ทั่วไปมากขึ้นเรื่อยๆ นอกจากนี้การที่คุณยิ่งเปิดเผยข้อมูลเกี่ยวกับตัวคุณบนโลกออนไลน์มากเท่าใด ก็ยิ่งง่ายต่อการที่เจ้าหน้าที่จะระบุตัวคุณและเฝ้าจับตากิจกรรมของของคุณ กิจกรรมออนไลน์ของนักกิจกรรมจากบางประเทศอาจนำไปสู่การเพ่งเล็งสมาชิกในครอบครัวของเขาที่อยู่ในประเทศบ้านเกิดได้

ถามตัวคุณเองว่า: จำเป็นหรือไม่ที่ต้องโพสต์ข้อมูลต่อไปนี้ออนไลน์

- วันเกิด 
- หมายเลขโทรศัพท์
- ที่อยู่
- รายละเอียดสมาชิกในครอบครัว
- รสนิยมทางเพศ
- ประวัติการศึกษาและการทำงาน


## เพื่อน ผู้ติดตาม และผู้ติดต่อ ##

สิ่งแรกที่คุณจะทำหลังจากกรอกรายละเอียดข้อมูลส่วนตัวลงไปในใบสมัครเครือข่ายสังคมคือการเริ่มติดต่อบุคคลอื่นๆ สมมุติว่าผู้ติดต่อเหล่านี้คือคนที่คุณรู้จักและเชื่อใจ  แต่คุณอาจถูกเชื่อมต่อไปยังชุมชนออนไลน์ของผู้ที่ชื่นชอบในสิ่งเดียวกับคุณ บุคคลที่คุณไม่เคยเจอตัวจริงด้วย สิ่งที่สำคัญที่สุดที่ต้องทำความเข้าใจคือข้อมูลใดบ้างที่คุณอนุญาตให้ชุมชนออนไลน์นี้มีไว้ได้

เมื่อใช้บัญชีเครือข่ายสังคม เช่น เฟซบุ๊ก ซึ่งเก็บข้อมูลจำนวนมากเกี่ยวกับตัวคุณอยู่ ให้คุณลองพิจารณาติดต่อเฉพาะกับคนที่คุณรู้จักและเชื่อใจว่าจะไม่นำข้อมูลที่คุณโพสต์ไปใช้ในทางที่ผิด 

## การอัปเดตสเตตัส ##

ในทวิตเตอร์และเฟซบุ๊กและเครือข่ายทึ่คล้ายกันอื่นๆ การอัปเดตสเตตัสเป็นการตอบคำถามว่า: ตอนนี้ฉันกำลังทำอะไรอยู่ เกิดอะไรขึ้น สิ่งสำคัญที่สุดที่คุณต้องทำความเข้าใจเกี่ยวกับการอัปเดตสเตตัสคือ แล้วมีใครบ้างที่ดูข้อมูลที่คุณโพสต์ได้ การตั้งค่าโดยปริยายของการอัปเดตสเตตัสของแอปพลิเคชันเครือข่ายสังคมส่วนใหญ่คือ จะตั้งค่าให้ใครก็ได้ที่อยู่บนอินเทอร์เน็ตเห็นข้อมูลนั้นได้ ถ้าคุณต้องการให้เฉพาะผู้ติดต่อของคุณเห็น คุณจะต้องตั้งค่าแอพพลิเคชั่นเครือข่ายสังคมให้ซ่อนการโพสต์อัปเดตของคุณจากคนอื่นทั่วไป 

ในการตั้งค่านี้บนทวิตเตอร์ ให้มองหา“Protect Your Tweets”ในกรณีของเฟซบุ๊ก ให้เปลี่ยนการตั้งค่าในการแบ่งปันข้อมูลอัปเดตเป็น “Friends Only” ถึงแม้คุณจะเปลี่ยนการตั้งค่าดังกล่าวแล้ว ลองพิจารณาดูว่า การที่ข้อมูลของคุณจะถูกโพสต์ซ้ำโดยผู้ติดตามหรือเพื่อนเฟซบุ๊กของคุณนั้นง่ายมาก ทำความตกลงกับเครือข่ายของเพื่อนคุณเกี่ยวกับวิธีการร่วมกันในการส่งต่อข้อมูลที่โพสต์ลงบนบัญชีเครือข่ายสังคมของคุณ คุณก็ควรลองคิดด้วยว่ามีอะไรบ้างเกี่ยวกับตัวเพื่อนคุณที่คุณอาจเปิดเผยไปซึ่งจริงๆ แล้วข้อมูลเหล่านั้นเพื่อนคุณไม่อยากให้คนอื่นรู้ เป็นเรื่องสำคัญมากที่คุณจะต้องระมัดระวังในประเด็นนี้ และควรร้องขอให้เพื่อนคุณใช้ความระมัดระวังในการเปิดเผยข้อมูลเกี่ยวกับตัวคุณ 

มีกรณีหลายกรณีที่ข้อมูลรวมถึงสเตตัสของคุณถูกใช้และส่งผลกระทบกับบุคคลอื่น ครูหลายคนในประเทศสหรัฐอเมริกาถูกไล่ออกหลังจากโพสต์สเตตัสแสดงความรู้สึกของพวกเขาที่มีต่อนักเรียน พนักงานหลายคนต้องตกงานเพราะโพสต์ข้อความเกี่ยวกับเจ้านายตัวเอง สิ่งนี้เป็นเรื่องที่แทบจะทุกคนต้องระมัดระวัง

## การแชร์เนื้อหาบนอินเทอร์เน็ต ##

การแชร์ลิงก์ไปยังเว็บไซต์เว็บหนึ่งเพื่อเรียกความสนใจจากเพื่อนคุณเป็นเรื่องง่ายมาก แต่มีใครอีกบ้างที่อาจให้ความสนใจและพวกเขาจะมีปฏิกิริยาอย่างไร ถ้าคุณบอกว่าคุณสนใจเว็บไซต์ที่เกี่ยวข้องกับการโค่นล้มรัฐบาลที่กดขี่ รัฐบาลนั้นก็อาจสนใจด้วยและเพ่งเล็งตัวคุณได้

ถ้าคุณต้องการให้เฉพาะผู้ติดต่อของคุณเท่านั้นที่สามารถดูสิ่งที่คุณแชร์หรือทำเครื่องหมายว่าน่าสนใจได้เท่านั้น คุณต้องแน่ใจว่าคุณได้ตรวจสอบการตั้งค่าความเป็นส่วนตัวเรียบร้อยแล้ว

## การเปิดเผยตำแหน่งที่อยู่ของคุณ ##

เว็บไซต์เครือข่ายสังคมส่วนมากจะแสดงตำแหน่งสถานที่ของคุณหากมีข้อมูลอยู่ โดยทั่วไปการบอกตำแหน่งสถานที่ในลักษณะนี้จะเกิดขึ้นเมื่อคุณใช้โทรศัพท์มือถือที่มีระบบจีพีเอส(GPS)ที่เชื่อมต่อกับเครือข่ายสังคม แต่คุณไม่ควรทึกทักเอาว่าการบอกตำแหน่งสถานที่นี้จะไม่เกิดขึ้นถ้าคุณไม่ได้เชื่อมต่อกับอินเทอร์เน็ตผ่านทางโทรศัพท์มือถือ เครือข่ายที่คอมพิวเตอร์ของคุณเชื่อมต่ออยู่อาจให้ข้อมูลตำแหน่งสถานที่ได้ วิธีที่ปลอดภัยที่สุดในกรณีแบบนี้คือการตรวจสอบซ้ำอีกครั้งที่การตั้งค่าของคุณ

ระวังเรื่องการตั้งค่าสถานที่ของเว็บไซต์ที่แชร์รูปถ่ายหรือวีดีโอเป็นพิเศษ อย่าทึกทักเอาว่าเว็บไซต์เหล่านั้นจะไม่แชร์ตำแหน่งสถานที่ของคุณ: ตรวจสอบการตั้งค่าซ้ำอีกครั้งเพื่อความมั่นใจ

ให้ดู [On Locational Privacy, and How to Avoid Losing it Forever](https://www.eff.org/wp/locational-privacy) จากเว็บไซต์มูลนิธิ Electronic Frontier Foundation.


## การแชร์วีดีโอ/รูปถ่าย ##

รูปถ่ายและวีดีโอสามารถเปิดเผยสิ่งระบุตัวของบุคคลได้ง่ายมาก เป็นเรื่องสำคัญมากที่คุณจะต้องได้รับความยินยอมจากคนที่อยู่ในรูปหรือวีดีโอที่คุณโพสต์เสียก่อน ถ้าคุณกำลังโพสต์รูปคนอื่น ให้ตระหนักไว้ว่าคุณอาจทำให้ความเป็นส่วนตัวของเขาลดลงก็ได้ อย่าโพสต์วีดีโอหรือรูปถ่ายของใครก็ตามโดยไม่ได้ขอความยินยอมจากเขาก่อน 

รูปถ่ายและวีดีโอเปิดเผยข้อมูลจำนวนมากได้โดยไม่ตั้งใจ กล้องต่างๆ อาจมีการฝังข้อมูลซ่อนไว้ (เมตาดาทา แทกส์) (metadata tags) ซึ่งจะเปิดเผยวัน เวลา และสถานที่ของรูปถ่าย ชนิดของกล้อง และ ฯลฯ เว็บไซต์ที่แชร์รูปถ่ายและวีดีโออาจเผยแพร่ข้อมูลเหล่านี้เมื่อคุณอัปโหลดข้อมูลขึ้นไปบนเว็บไซต์เหล่านั้น

## การแชต ##

เว็บเครือข่ายสังคมหลายเว็บไซต์มีเครื่องมือที่ให้คุณสนทนากับเพื่อนแบบสดๆ ได้ การทำงานในลักษณะนี้ก็เหมือนกับการส่งข้อความแบบทันทีและไม่ปลอดภัยที่สุดในการสื่อสารบนอินเทอร์เน็ต เพราะว่ามันสามารถเปิดเผยได้ว่า คุณกำลังติดต่อสื่อสารกับใครและคุณกำลังสนทนากันเรื่องอะไร

*เชื่อมต่อเว็บไซต์ผ่าน HTTPS เป็นมาตรการขั้นต่ำที่สุดในการแชตอย่างปลอดภัย แต่แม้จะทำเช่นนี้แล้วก็ไม่มีอะไรสามารถรับประกันได้ว่าการแชตของคุณนั้นผ่านการเชื่อมต่อที่ปลอดภัย ตัวอย่างเช่น  การแชตของเฟซบุ๊กใช้ช่องทางที่หลากหลายเชื่อมไปยัง HTTP (ซึ่งมีแนวโน้มที่จะถูกเปิดเผยได้มากกว่า)*

จะปลอดภัยมากกว่าถ้าคุณจะใช้แอปพลิเคชันสำหรับการแชตโดยเฉพาะเจาะจง เช่น พิดจิน ที่มีโปรแกรมเสริมปลั๊กอิน ออฟ-เดอะ-เรคคอร์ด ซึ่งใช้ในการเข้ารหัส อ่านคู่มือแนะนำการใช้ “พิดจิน” -โปรแกรมส่งข้อความแบบทันทีอย่างปลอดภัย

## การเข้าร่วม/สร้าง กลุ่ม กิจกรรม หรือชุมชน ##

ข้อมูลอะไรบ้างที่คุณจะให้แก่ผู้อื่นถ้าคุณเข้าร่วมกลุ่มหรือชุมชน ข้อมูลเหล่านั้นบอกอะไรเกี่ยวกับตัวคุณ หรือในอีกทางหนึ่งคือ ผู้คนจะประกาศอะไรให้โลกได้รู้เมื่อพวกเขาเข้าร่วมกลุ่มหรือชุมชนที่คุณได้สร้างขึ้น คุณทำให้คนเหล่านี้มีความเสี่ยงอย่างไร

เมื่อคุณเข้าร่วมชุมชนหรือกลุ่มออนไลน์เท่ากับเป็นการเปิดเผยอะไรบางอย่างเกี่ยวกับคุณให้คนอื่นรู้ ทั้งหมดนี้ผู้คนอาจทึกทักเอาว่าคุณสนับสนุนหรือเห็นด้วยกับสิ่งที่กลุ่มนั้นได้กล่าวหรือได้ทำ ซึ่งอาจทำให้คุณตกอยู่ในความเสี่ยง หากคุณเข้าเป็นแนวร่วมกับกลุ่มการเมืองกลุ่มใดกลุ่มหนึ่ง เป็นต้น นอกจากนี้หากคุณเข้าร่วมกลุ่มที่มีสมาชิกจำนวนมากที่คุณไม่รู้จัก กรณีนี้อาจมีผลต่อการตั้งค่าความเป็นส่วนตัวและความปลอดภัยที่คุณตั้งไว้กับบัญชีของคุณ ดังนั้นให้คำนึงถึงว่าข้อมูลอะไรที่คุณจะต้องให้ไปเมื่อทำการเข้าร่วมในกลุ่ม คุณใช้รูปและชื่อจริงซึ่งคนแปลกหน้าสามารถใช้ระบุตัวคุณหรือไม่

ในอีกทางหนึ่ง หากคุณตั้งกลุ่มและผู้คนเลือกที่จะเข้าร่วม มีอะไรบ้างที่พวกเขาจะประกาศให้โลกได้รู้จากการเลือกที่จะเข้ากลุ่ม ตัวอย่างเช่น คุณอาจตั้งกลุ่มสนับสนุนเกย์และเลสเบี้ยนเพื่อช่วยเหลือคน แต่การเลือกที่เข้ากลุ่มก็เท่ากับเป็นการที่พวกเขาระบุว่าตัวเองเป็นเกย์ หรือเป็นมิตรกับเกย์ ซึ่งอาจนำอันตรายมาสู่พวกเขาในโลกความเป็นจริงได้ 


<div class="getstarted" markdown="1">
**ภาคปฏิบัติ: เริ่มต้นกับคู่มือแนะนำการใช้** [***เครื่องมือเครือข่ายสังคม: เฟซบุ๊ค ทวิตเตอร์ ยูทูป และอื่นๆ***](/th/social_networking_tools)
</div>

