

---

lang: th
community: guide
type: tactics
legacy: True
child: True
weight: 3
depth: 3
title: Best practices for phone security 

---

เช่นเดียวกับอุปกรณ์อื่นๆ ด่านป้องกันแรกสุดสำหรับความปลอดภัยของข้อมูลที่อยู่ในโทรศัพท์มือถือของคุณคือ การปกป้องทางกายภาพ จากการที่โทรศัพท์และ[ซิมการ์ด](/th/glossary#SIM_card)ถูกหยิบไปหรือมีใครมายุ่มย่าม

* เก็บโทรศัพท์ของคุณไว้กับตัวคุณตลอดเวลา อย่าทิ้งวางไว้โดยไม่สนใจ หลีกเลี่ยงการแสดงโทรศัพท์ของคุณในที่สาธารณะ

* ให้ใช้รหัสล็อคเพื่อความปลอดภัย หรือใช้หมายเลขระบุส่วนตัว (Personal Identification Numbers: PINs) กับโทรศัพท์ของคุณเสมอ และเก็บรหัสหรือหมายเลขนั้นเป็นความลับ (ไม่ให้ผู้ใดรู้) และให้เปลี่ยนรหัสหรือหมายเลขเหล่านี้จากที่โรงงานผลิตโทรศัพท์ตั้งค่าปริยายไว้

* ให้ทำเครื่องหมายทางกายภาพ (เขียนลงไปบน) ซิมการ์ด เมโมรีการ์ดเสริม แบตเตอรี และตัวเครื่องโทรศัพท์เอง โดยทำเครื่องหมายที่มีลักษณะเฉพาะและไม่สามารถสังเกตเห็นได้ในทันทีจากคนแปลกหน้า (ทำเครื่องหมายเล็กๆ วาดรูป เขียนตัวอักษรหรือตัวเลข และลองใช้ปากกาอัลตราไวโอเลต ซึ่งจะมองไม่เห็นในแสงธรรมดา) ให้แปะฉลากป้องกันความปลอดภัยหรือเทปกาวไว้ที่จุดเชื่อมต่อต่างๆ ของโทรศัพท์ การทำแบบนี้จะช่วยให้คุณดูได้ว่าโทรศัพท์ของคุณมีใครมายุ่มย่ามหรือเอาเครื่องอื่นมาให้เราแทนหรือไม่ (หากมีใครยุ่มย่ามกับโทรศัพท์เราฉลากและเทปกาวจะอยู่ในตำแหน่งที่ต่างไปจากที่เราแปะไว้ หรือจะเห็นร่องรอยตกค้างไว้อย่างชัดเจน)

* ต้องมั่นใจว่าคุณตระหนักถึงข้อมูลที่เก็บอยู่ในซิมการ์ดและในเมโมรีการ์ดเสริม และในหน่วยบันทึกความจำที่อยู่บนโทรศัพท์ของคุณ อย่าเก็บข้อมูลอ่อนไหวไว้ในโทรศัพท์ ถ้าคุณต้องการเก็บข้อมูลอ่อนไหว ลองพิจารณาเก็บข้อมูลเหล่านั้นไว้ในเมโมรีการ์ดแบบภายนอก ซึ่งคุณทิ้งได้หากจำเป็น – อย่าใส่รายละเอียดต่างๆ ของข้อมูลอ่อนไหวไว้ในหน่วยความจำภายในของโทรศัพท์

* ปกป้องซิมการ์ดและเมโมรีการ์ดเสริม (ถ้าคุณมี) ให้ปลอดภัย เพราะว่าในการ์ดเหล่านั้นอาจมีข้อมูลอ่อนไหว เช่น รายละเอียดของผู้ติดต่อ หรือ ข้อความสั้น เช่น ต้องมั่นใจว่าคุณไม่ได้ทิ้งการ์ดเหล่านั้นไว้ที่ร้าน เมื่อคุณเอาโทรศัพท์ไปซ่อม

* เมื่อคุณจะทิ้งโทรศัพท์ คุณต้องมั่นใจว่าไม่ได้กำลังเปิดเผยข้อมูลที่เก็บอยู่ในเครื่องโทรศัพท์ หรือ ซิมการ์ด หรือเมโมรีการ์ด (แม้ในกรณีที่โทรศัพท์หรือการ์ดนั้นเสียหรือหมดอายุการใช้งานไปแล้ว) การทิ้งซิมการ์ดโดยการทำลายมันอาจเป็นทางเลือกที่ดีที่สุด ถ้าคุณมีแผนที่จะให้ ขาย หรือให้คนอื่นใช้โทรศัพท์คุณใหม่ ต้องให้มั่นใจว่าข้อมูลทั้งหมดถูกลบออกไปแล้ว

* ลองพิจารณาใช้บริการเฉพาะร้านขายโทรศัพท์หรือร้านซ่อมที่เชื่อใจได้เท่านั้น การทำแบบนี้จะช่วยลดความเสี่ยงที่ข้อมูลจะรั่วไหลเมื่อมีการใช้โทรศัพท์มือถือมือสอง หรือเมื่อคุณเอาโทรศัพท์ไปซ่อม ให้พิจารณาซื้อโทรศัพท์จากผู้ได้รับใบอนุญาตแต่ให้สุ่มเลือกร้านที่จะซื้อ การทำแบบนี้จะช่วยลดโอกาสที่โทรศัพท์ของคุณจะถูกลักลอบใส่โปรแกรมสอดแนมไว้ล่วงหน้า

* สำรองข้อมูลในโทรศัพท์มือถือไว้ในคอมพิวเตอร์เป็นประจำ เก็บข้อมูลสำรองไว้อย่างปลอดภัยและแน่นหนา (ดู[บทที่ 4: ปกป้องไฟล์ข้อมูลอ่อนไหวในคอมพิวเตอร์](/th/chapter-4)) สิ่งนี้จะทำให้คุณสามารถที่จะกู้คืนข้อมูลได้หากคุณทำโทรศัพท์หาย การมีข้อมูลสำรองช่วยให้คุณจำได้ว่าข้อมูลอะไรที่อาจถูกเข้าถึงได้ (เมื่อโทรศัพท์คุณหายหรือถูกขโมย) แล้วคุณจะได้ดำเนินการอย่างเหมาะสมต่อไป

* เลขอนุกรม 15 หลัก หรืออีมี่ (IMEI - International Mobile Equipment Identity) ช่วยให้คุณระบุโทรศัพท์ของคุณได้ ในโทรศัพท์ส่วนใหญ่สามารถเข้าดูได้โดยการกด *#06# หรือโดยการดูด้านหลังของแบตเตอรี่ของโทรศัพท์คุณ หรือตรวจสอบได้จากการตั้งค่าโทรศัพท์ของคุณ ให้จดบันทึกเลขนี้ไว้และเก็บไว้แยกต่างหากจากโทรศัพท์ของคุณ เพราะว่าเลขเหล่านี้สามารถช่วยให้คุณตามรอยและพิสูจน์ความเป็นเจ้าของโทรศัพท์ได้อย่างรวดเร็ว ในกรณีโทรศัพท์ถูกขโมย 

* ลองพิจารณาข้อดีและข้อเสียของการลงทะเบียนโทรศัพท์ของคุณกับผู้ให้บริการ ถ้าคุณแจ้งว่าโทรศัพท์ถูกขโมย ผู้ให้บริการควรที่จะสามารถหยุดการใช้งานไม่ให้โทรศัพท์โทรต่อไปได้ อย่างไรก็ตาม การลงทะเบียนย่อมหมายความว่าการใช้งานโทรศัพท์ผูกติดกับสิ่งระบุตัวของคุณเช่นกัน

