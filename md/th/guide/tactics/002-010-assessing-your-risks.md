

---

lang: th
community: guide
type: tactics
legacy: True
child: True
weight: 1
depth: 3
title: Assessing your risks

---

หลายองค์กรประเมินความสำคัญของการรักษาความปลอดภัยทางกายภาพของอาคารสำนักงานและอุปกรณ์ต่างๆ ต่ำเกินไป ส่งผลให้องค์กรเหล่านั้นมักจะขาดนโยบายที่ชัดเจนในการกำหนดรายละเอียดว่าควรจะใช้มาตรการอะไรบ้างเพื่อปกป้องคอมพิวเตอร์หรืออุปกรณ์เก็บสำรองข้อมูลจากหัวขโมย สภาพอากาศที่เลวร้าย อุบัติเหตุ หรือ[*ภัยคุกคามทางกายภาพ*](/th/glossary#Physical_threat)อื่นๆ ความสำคัญของนโยบายความปลอดภัยนี้อาจจะเห็นค่อนข้างชัดเจน แต่การสร้างนโยบายอย่างเหมาะสมนั้นเป็นเรื่องที่ซับซ้อนกว่านั้น ตัวอย่างเช่น หลายองค์กรมีกลอนประตูสำนักงานที่มีคุณภาพดี บ้างก็มีหน้าต่างนิรภัย แต่องค์กรเหล่านั้นไม่ได้ให้ความสนใจเกี่ยวกับประเด็นที่ว่าควรจะทำสำเนากุญแจกี่ดอกและใครเป็นคนเก็บสำเนากุญแจเหล่านั้น ทำให้ข้อมูลอ่อนไหวต่างๆ ยังคงมีความเปราะบางอยู่

<div class=background markdown=1>
ชินไก : เราต้องการใส่บทสรุปย่อเกี่ยวกับนโยบายความปลอดภัยลงในใบสมัครขอทุน แต่เราต้องมั่นใจได้ว่านโยบายนั้นมีความละเอียดถี่ถ้วน เราควรจะใส่อะไรลงไปดี? 

อ็อตโต : ผมเกรงว่าจะไม่สามารถแนะนำทางออกต่อปัญหาความปลอดภัยทางกายภาพแบบวิธีเดียวที่ใช้ได้กับทุกกรณีได้ นโยบายที่ดีนั้นโดยปกติจะขึ้นอยู่กับสภาพการณ์ของแต่ละองค์กร ถึงอย่างนั้นผมก็มีคำแนะนำโดยทั่วไปให้ เมื่อคุณกำลังวางแผน คุณจะต้องเฝ้าสังเกตสภาพแวดล้อมการทำงานของคุณอย่างระมัดระวัง และคิดอย่างสร้างสรรค์ว่าที่ไหนอาจจะเป็นจุดอ่อนของคุณได้ และอะไรบ้างที่จะทำให้จุดนั้นแข็งแรงได้
</div>

เมื่อประเมินความเสี่ยงและจุดเปราะบางซึ่งคุณและองค์กรของคุณเผชิญอยู่ คุณจะต้องประเมินหาว่าข้อมูลของคุณมีภัยคุกคามอย่างไรในหลายระดับชั้น

- พิจารณาช่องทางสื่อสารที่คุณใช้และวิธีการที่จะใช้ช่องทางเหล่านั้น ตัวอย่างรวมถึงจดหมายกระดาษ แฟกซ์ โทรศัพท์พื้นฐาน โทรศัพท์มือถือ อีเมล์ หรือข้อความทาง[*สไกป์ (Skype)*](/th/glossary#Skype) 	

- พิจารณาวิธีการที่คุณเก็บข้อมูลสำคัญ ฮาร์ดไดรฟ์ในคอมพิวเตอร์ อีเมล์ หรือ เว็ปเซิร์ฟเวอร์ แฟลชไดรฟ์ ฮาร์ดดิสก์ภายนอก ซีดี หรือดีวีดี โทรศัพท์มือถือ กระดาษที่พิมพ์ออกมา หรือจดบันทึกย่อด้วยลายมือ ล้วนแต่เป็นตัวเลือกที่เป็นไปได้

- พิจารณาว่าอุปกรณ์ต่างๆ เหล่านี้ควรจะเก็บไว้ที่ไหนในทางกายภาพ พวกมันควรอยู่ในสำนักงาน ที่บ้าน ในถังขยะด้านหลัง หรือ ที่มีเพิ่มขึ้นเรื่อยๆ “ที่ไหนสักที่บนอินเทอร์เน็ต” ในกรณีสุดท้ายนั้น จะเป็นเรื่องที่ค่อนข้างท้าทายที่จะตัดสินใจว่าหาสถานที่ทางกายภาพเพื่อเก็บข้อมูลชิ้นใดชี้นหนึ่ง

ให้พึงระลึกไว้เสมอว่าข้อมูลเดียวกันอาจจะมีความเปราะบางได้ในหลายระดับชั้น เช่นเดียวกับที่คุณอาศัยซอฟต์แวร์ต่อต้านไวรัสเพื่อที่จะป้องกันข้อมูลที่เก็บอยู่ในแฟลชไดร์ฟจาก[*มัลแวร์*](/en/glossary#Malware) คุณจะต้องอาศัยแผนความปลอดภัยทางกายภาพอย่างละเอียดเพื่อปกป้องข้อมูลอันเดียวกันนั้นจากการโจรกรรม การสูญหาย หรือการถูกทำลาย ในขณะที่การปฏิบัติเพื่อความปลอดภัยบางอย่าง เช่น การมีนโยบายสำรองข้อมูลต่างสถานที่จากระบบหลัก (off-site backup policy) ที่ดีจะช่วยป้องกันภัยจากการคุกคามดิจิทัลและการคุกคามทางกายภาพ การปฏิบัติรูปแบบอื่นๆ มีความเฉพาะเจาะจงมากกว่า

ในเวลาที่คุณตัดสินใจว่าคุณจะเก็บแฟลชไดร์ฟไว้ในกระเป๋าเสื้อ หรือเก็บไว้ในถุงพลาสติดปิดผนึกที่ก้นของกระเป๋าสัมภาระ นั่นเป็นการที่คุณกำลังตัดสินใจเกี่ยวกับความปลอดภัยทางกายภาพถึงแม้ว่าข้อมูลที่คุณพยายามปกป้องจะอยู่ในรูปของข้อมูลดิจิทัลก็ตาม ตามปกตินโยบายที่ถูกต้องขึ้นอยู่กับสถานการณ์เป็นสำคัญ คุณกำลังเดินเท้าข้ามเมืองหรือกำลังเดินทางข้ามพรมแดน? จะมีใครอื่นอีกมาถือกระเป๋าของคุณ? ฝนตกอยู่หรือไม่? สิ่งเหล่านี้เป็นคำถามที่คุณต้องพิจารณาเมื่อกำลังตัดสินใจเกี่ยวกับความปลอดภัยเช่นนี้


