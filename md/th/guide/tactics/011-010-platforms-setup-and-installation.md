

---

lang: th
community: guide
type: tactics
legacy: True
child: True
weight: 1
depth: 3
title: Platforms, Setup and Installation

---

### ระบบโทรศัพท์และระบบปฏิบัติการ  ###

ขณะที่เขียนอยู่นี้ สมาร์ตโฟนที่เป็นที่นิยมได้แก่ ไอโฟนของบริษัทแอปเปิล และ แอนดรอยด์ของกูเกิล ตามด้วยแบล็คเบอรี่ (Blackberry) และวินโดวส์โฟนจากไมโครซอฟต์ ความแตกต่างที่สำคัญระหว่างแอนดรอยด์กับระบบปฏิบัติการอื่นๆ คือ เกือบทั้งหมดเป็นระบบโอเพนซอร์ส ([*FOSS*](/th/Glossary#FOSS)) ซึ่งยอมให้ระบบปฏิบัติการถูกตรวจสอบอย่างอิสระ เพื่อพิสูจน์ว่ามันปกป้องข้อมูลและการสื่อสารของผู้ใช้ได้เหมาะสมหรือไม่ นอกจากนี้ยังช่วยให้มีการพัฒนาแอปพลิเคชันสำหรับความปลอดภัยบนระบบนี้อีกด้วย โปรแกรมเมอร์ที่สร้างโปรแกรมเตือนภัยหลายรายได้พัฒนาแอปพลิเคชันสำหรับแอนดรอยด์โดยคำนึงถึงความปลอดภัยและมั่นคงของผู้ใช้เป็นสำคัญ ซึ่งบทนี้จะได้กล่าวถึงแอปพลิเคชันบางตัว

ไม่ว่าคุณจะใช้สมาร์ตโฟนประเภทใด มีหลายประเด็นที่คุณต้องระวังเมื่อใช้โทรศัพท์ซึ่งเชื่อมต่อกับอินเทอร์เน็ตและมาพร้อมกับคุณสมบัติต่างๆ เช่น [*GPS*](/th/glossary#GPS) หรือความสามารถในการเชื่อมต่อกับเครือข่ายแบบไร้สาย (wireless) ในบทนี้เราจะเจาะจงเฉพาะระบบแอนดรอยด์ ดังที่กล่าวไว้ข้างต้นแล้วว่า แอนดรอยด์เป็นระบบที่ง่ายต่อการรักษาความปลอดภัยให้แก่ข้อมูลและการสื่อสาร ถึงกระนั้นก็ตาม บทนี้ก็จะมีข้อแนะนำในการตั้งค่าพื้นฐานนี้และแอปพลิเคชันบางตัวสำหรับระบบปฏิบัติการอื่นด้วย


โทรศัพท์แบล็คเบอรี่ถูกนำเสนอในฐานะที่เป็นอุปกรณ์รับส่งข้อความและอีเมล “ที่ปลอดภัย” ทั้งนี้เนื่องจากข้อความและอีเมลจะถูกส่งผ่านช่องทางที่ปลอดภัยในเซิร์ฟเวอร์ของแบล็คเบอรี่ ซึ่งอยู่นอกเหนือความสามารถในการดักฟัง แต่โชคไม่ดีที่รัฐบาลของหลายประเทศต้องการเข้าถึงการสื่อสารนั้น โดยอ้างความจำเป็นในการป้องกันการก่อการร้ายที่อาจเกิดขึ้นได้ และองค์กรอาชญากรรม อินเดีย สหรัฐอาหรับเอมิเรตส์ ซาอุดิอาระเบีย อินโดนีเซีย และเลบานอน เป็นตัวอย่างของรัฐบาลที่ตรวจสอบการใช้งานแบล็คเบอรี่อย่างละเอียด และมีคำสั่งให้เจ้าหน้าที่เข้าถึงข้อมูลของผู้ใช้ในประเทศของตนได้

### ฟีเจอร์โฟน (Feature Phones) ###

มีโทรศัพท์ประเภทหนึ่งเรียกว่า “ฟีเจอร์โฟน” (เช่น โนเกีย 7705 ทวิส หรือ ซัมซุงโรก) เมื่อไม่นานมานี้ ฟีเจอร์โฟนได้เพิ่มความสามารถในการทำงานซึ่งการทำงานบางอย่างมีอยู่ในสมาร์ทโฟนบางรุ่น แต่โดยทั่วไปแล้ว การเข้าถึงระบบปฏิบัติการของฟีเจอร์โฟนนั้นทำได้น้อยกว่า ดังนั้นโอกาสในการปรับปรุงแอปพลิเคชันเพื่อความปลอดภัยก็มีข้อจำกัด เราจะไม่กล่าวถึงฟีเจอร์โฟนเป็นการเฉพาะในที่นี้ ถึงแม้ว่ามาตรการต่างๆ ที่เรากล่าวถึงในที่นี้ก็สามารถนำไปใช้ได้กับฟีเจอร์โฟนเช่นกัน

### การประทับตราผลิตภัณฑ์และล็อคสมาร์ตโฟน ###

โดยปกติแล้วสมาร์ตโฟนที่ขายกันจะประทับตรายี่ห้อหรือติดล็อกอยู่ สมาร์ตโฟนที่ติดล็อคหมายความว่าอุปกรณ์นั้นใช้งานได้เฉพาะผู้ให้บริการเครือข่ายเพียงรายเดียว ซึ่งซิมการ์ดของผู้ให้บริการรายนั้นเท่านั้นที่จะทำงานบนสมาร์ตโฟนเครื่องนี้ได้ โดยปกติแล้วผู้ให้บริการโทรศัพท์มือถือจะประทับตราเครื่องหมายการค้าของตัวเอง ติดตั้งเฟิร์มแวร์ (firmware คือ ซอฟต์แวร์ที่ถูกติดตั้งในอุปกรณ์มาแต่ต้น ผู้ใช้งานเรียกใช้งานได้อย่างเดียว แก้ไขหรือลบไม่ได้ – ผู้แปล) หรือ ซอฟต์แวร์ของตัวเอง ผู้ให้บริการโทรศัพท์อาจปิดการทำงานบางอย่างหรือเพิ่มการทำงานอย่างอื่นเข้าไป การประทับตราเป็นวิธีการที่บริษัทใช้เพิ่มเงินรายได้โดยกำหนดช่องทางการใช้โทรศัพท์ของคุณ ปกติก็มักจะทำการเก็บข้อมูลเกี่ยวกับการใช้โทรศัพท์ของคุณ หรือ ทำให้บริษัทสามารถเข้าถึงสมาร์ตโฟนของคุณจากทางไกลได้

ด้วยเหตุผลเหล่านี้ เราแนะนำให้คุณซื้อสมาร์ตโฟนที่ไม่ได้ประทับตรายี่ห้อของผู้ให้บริการ ถ้าทำได้ โทรศัพท์ที่ติดล็อคนั้นมีความเสี่ยงสูงกว่า เนื่องจากว่าข้อมูลทั้งหมดของคุณจะถูกนำทางไปยังตัวนำส่งข้อมูล (data carrier) เพียงตัวเดียวซึ่งรวมศูนย์ข้อมูลของคุณไว้ทั้งหมด และทำให้การเปลี่ยนซิมการ์ดเพื่อให้มีการกระจายข้อมูลของคุณผ่านตัวนำส่งข้อมูลตัวอื่นๆ เป็นไปไม่ได้ ถ้าโทรศัพท์คุณถูกล็อค ให้ขอความช่วยเหลือจากคนที่ไว้ใจได้เพื่อปลดล็อค

### การตั้งค่าทั่วไป ###

สมาร์ตโฟนมีการตั้งค่ามากมายที่ควบคุมความปลอดภัยของอุปกรณ์ การใส่ใจว่าสมาร์ตโฟนของคุณตั้งค่ามาอย่างไรเป็นเรื่องสำคัญมาก ดูคู่มือแนะนำด้านล่างที่เราจะเตือนคุณว่าการตั้งค่าความปลอดภัยของสมาร์ตโฟนบางอย่างนั้นมีอยู่ แต่ไม่ได้ถูกตั้งให้เปิดใช้งานโดยปริยาย และมีอะไรบ้างที่เปิดใช้งานโดยปริยาย แต่ทำให้โทรศัพท์ของคุณเปราะบาง

<div class=getstarted markdown=1>
ภาคปฏิบัติ: เริ่มต้นกับคู่มือแนะนำในการ  [*ตั้งค่าแอนดรอยด์พื้นฐาน*](/th/android_basic)
</div>


### การติดตั้งและอัปเดตแอปพลิเคชัน ###

วิธีปกติในการติดตั้งซอฟต์แวร์ใหม่บนสมาร์ตโฟนของคุณคือการเข้าไปที่แอปสโตร์ (App Store) หรือกูเกิลเพลย์สโตร์ (Google Play Store) โดยการล็อกอินด้วยระบบรับรองตัวผู้ใช้ของคุณ ดาวน์โหลดและติดตั้งแอปพลิเคชันที่อยากได้ จากการล็อกอิน คุณได้เชื่อมโยงการเข้าไปใช้งานร้านค้าออนไลน์เข้ากับบัญชีผู้ใช้ที่คุณล็อกอินเข้าไป เจ้าของของร้านค้าแอปพลิเคชันก็จะบันทึกประวัติการเข้ามาเยี่ยมชมร้านค้าและการเลือกแอปพลิเคชัน

อาจดูเหมือนว่าแอปพลิเคชันซึ่งถูกนำเสนอผ่านร้านค้าที่เป็นทางการนั้น ผ่านการตรวจสอบความถูกต้องโดยเจ้าของร้าน (กูเกิลหรือแอปเปิล) แล้ว แต่ความจริงแล้ว การปกป้องนี้เปราะบางต่อสิ่งที่แอปพลิเคชันจะทำหลังจากที่ถูกติดตั้งลงในโทรศัพท์ของคุณแล้ว ตัวอย่างเช่น บางแอปพลิเคชันอาจจะทำสำเนาและส่งสมุดบันทึกที่อยู่ของคุณออกไปหลังจากที่คุณติดตั้งพวกมันลงไปในโทรศัพท์ของคุณ โทรศัพท์ที่ใช้ระบบแอนดรอยด์ ในระหว่างกระบวนการติดตั้ง ทุกแอปพลิเคชันจะถามว่า คุณจะอนุญาตให้มันทำอะไรได้บ้างระหว่างที่ใช้งาน คุณควรให้ความสนใจอย่างใกล้ชิดต่อการถามว่าจะอนุญาตให้ทำอะไรได้บ้าง และดูว่าการอนุญาตนั้นสมเหตุสมผลกับการทำงานของแอปที่คุณกำลังติดตั้งอยู่หรือไม่ ตัวอย่างเช่น ถ้าคุณกำลังพิจารณาติดตั้ง แอปพลิเคชันสำหรับ “การอ่านข่าว" แต่คุณพบว่าแอปนี้กลับร้องขอสิทธิในการส่งรายละเอียดของผู้ติดต่อบนโทรศัพท์ของคุณผ่านทางการเชื่อมต่อเครือข่ายข้อมูลทางมือถือไปยังบุคคลที่สาม คุณอาจต้องมองหาแอปพลิเคชันทางเลือกอื่นซึ่งสามารถเข้าถึงและขอสิทธิที่เหมาะสมกว่า

แอปพลิเคชันของแอนดรอยด์นั้นหาได้จากแหล่งอื่น นอกจากช่องทางที่เป็นทางการของกูเกิล คุณอาจจะต้องตรวจดูกล่อง **Unknown sources** ในการตั้งค่าความปลอดภัยเพื่อดูเว็บไซต์สำหรับการดาวน์โหลดแอปเหล่านี้ หนึ่งในร้านค้าทางเลือกคือ [**F-Droid**](http://f-droid.org) ('Free Droid') ซึ่งมีเฉพาะแอปพลิเคชันที่เป็น [*ซอฟต์แวร์เสรีและโอเพนซอร์ส (FOSS)*](/th/glossary#FOSS) ให้ดาวน์โหลดเท่านั้น อย่างไรก็ตาม โปรดจำไว้ว่าคุณควรจะต้องเชื่อใจเว็บไซต์ก่อนที่จะดาวน์โหลดแอปจากเว็บไซต์นั้น สำหรับผู้ใช้งานที่ไม่มีประสบการณ์ เราแนะนำให้คุณใช้บริการจากกูเกิลเพลย์สโตร์เท่านั้น

ถ้าคุณไม่ต้องการ (หรือไม่สามารถ) เชื่อมต่อแบบออนไลน์เพื่อเข้าถึงแอป คุณโอนแอปจากโทรศัพท์ของคนอื่นได้ โดยการส่งไฟล์ [*.apk*](/th/glossary#apk) (ตัวย่อของ android application package) ผ่านทางบลูทูธ หรืออีกทางเลือกหนึ่งคือ ดาวน์โหลดไฟล์ .apk จากอุปกรณ์ ไมโครเอสดีการ์ด (Micro SD card) หรือใช้สาย USB เพื่อโอนไฟล์จากคอมพิวเตอร์มายังโทรศัพท์คุณได้ เมื่อคุณได้รับไฟล์มาแล้ว ให้ทำลากยาวบนชื่อไฟล์นั้นและคุณก็จะติดตั้งแอปนั้นโดยทันที (ข้อสังเกต: ควรระมัดระวังเมื่อใช้บลูทูธ อ่านรายละเอียดเพิ่มเติมใน [***บทที่ 10***](/th/chapter-10) ในหัวข้อ  [***คำสั่งการทำงานที่นอกเหนือไปจากการสนทนาและข้อความ***](/th/chapter_10_2_4))

