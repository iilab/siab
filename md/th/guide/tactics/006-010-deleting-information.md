

---

lang: th
community: guide
type: tactics
legacy: True
child: True
weight: 1
depth: 3
title: Deleting information

---

จากมุมมองเชิงเทคนิค แท้จริงแล้วคอมพิวเตอร์ไม่มีคำสั่งลบไฟล์ออกจริงๆ แน่นอนว่าคุณสามารถลากไฟล์ไปที่ถังขยะรีไซเคิลและเทขยะทิ้ง แต่ในความเป็นจริงสิ่งที่เกิดขึ้นนั้นเป็นแค่การลบไอคอนออก และเคลื่อนย้ายชื่อของไฟล์ออกจากดัชนีที่ซ่อนอยู่ ซึ่งเป็นตัวบ่งชี้ตำแหน่งว่าข้อมูลทุกอย่างถูกเก็บอยู่ที่ใดบนพื้นที่จัดเก็บข้อมูล(hidden index of everything) ในคอมพิวเตอร์ของคุณ และบอกกับวินโดวส์ว่าพื้นที่นั้นเป็นพื้นที่ว่างสามารถใช้สำหรับทำอะไรอย่างอื่นได้ อย่างไรก็ตามพื้นที่นั้นก็ยังเก็บเนื้อหาของข้อมูลที่ถูกลบทิ้งไปแล้วอยู่ จนกว่าจะมีการใช้พื้นที่ว่างนั้นจริงๆ ซึ่งก็คล้ายกับการที่ตู้จัดเก็บและจำแนกเอกสารที่มีการเอาฉลากออกไปทั้งหมดแต่ตู้นั้นยังคงบรรจุแฟ้มข้อมูลต้นฉบับอยู่  นี่เป็นสาเหตุว่าทำไมการที่คุณมีซอฟต์แวร์ที่ถูกต้องและดำเนินการได้เร็วพอ คุณจึงกู้คืนข้อมูลที่คุณลบไปโดยบังเอิญได้ ดังที่ได้อธิบายไปแล้วใน [***บทที่ 5: กู้คืนข้อมูล***](/th/chapter-5)

คุณควรตระหนักไว้เสมอว่าทุกครั้งที่คุณใช้คอมพิวเตอร์ จะมีการสร้างไฟล์และมีการลบไฟล์อย่างไม่ปลอดภัยอยู่เสมอ ตัวอย่างเช่น สมมติว่าคุณกำลังเขียนรายงานชิ้นใหญ่ ซึ่งต้องใช้เวลาเป็นสัปดาห์ แต่ละวันทำงานเป็นเวลาหลายชั่วโมง และทุกครั้งที่มีการบันทึกเอกสารเหล่านั้น วินโดวส์จะสร้างสำเนาข้อมูลใหม่ของเอกสารเหล่านั้นและเก็บไว้ในฮาร์ดไดรฟ์ของคุณ ไม่กี่วันภายหลังจากการปรับแก้รายงาน คุณอาจได้ทำสำเนาเอกสารเหล่านั้นไว้หลายชุดโดยไม่รู้ตัวจนทำงานเสร็จ 

โดยปกติวินโดวส์จะลบไฟล์รุ่นก่อนหน้านี้ทิ้ง แน่นอนว่าวินโดวส์ไม่ได้มองหาตำแหน่งที่แน่นอนที่ไฟล์ฉบับเก่าถูกเก็บเพื่อเขียนทับฉบับใหม่ลงไปอย่างปลอดภัยตอนที่สร้างสำเนาใหม่ขึ้นมา กลับกันสิ่งที่วินโดวส์ทำนั้นเพียงแค่ใส่ฉบับล่าสุดลงในส่วนใหม่ของตู้จัดเก็บเอกสารดังที่เปรียบเทียบไว้ด้านบน ย้ายฉลากจากส่วนเก่ามาไว้ที่ส่วนใหม่ และปล่อยให้ร่างเอกสารเก่านี้อยู่ที่พื้นที่เดิมจนกว่าจะมีโปรแกรมอื่นจะใช้พื้นที่นั้น เป็นที่ชัดเจนว่าถ้าคุณมีเหตุผลจำเป็นที่จะต้องทำลายร่องรอยทั้งหมดของเอกสารจากตู้จัดเก็บเอกสารของคุณ การเอาสำเนาฉบับล่าสุดออกไปนั้นไม่เพียงพอแน่ และกาโยนฉลากทิ้งอย่างเดียวไปก็เป็นอะไรที่แย่กว่า

คุณควรต้องจำไว้ด้วยว่าฮาร์ดไดรฟ์ของคอมพิวเตอร์ไม่ใช่อุปกรณ์เพียงอย่างเดียวที่เก็บข้อมูลดิจิทัล ซีดี ดีวีดี แฟลชไดรฟ์ ฟล็อปปี้ดิสก์ การ์ดจากโทรศัพท์มือถือ และฮาร์ดไดรฟ์ที่เคลื่อนย้ายได้ทั้งหมดก็มีประเด็นแบบนี้กัน และคุณไม่ควรที่จะเชื่อใจเพียงแค่ลบและเขียนทับลงไป หากต้องการลบข้อมูลอ่อนไหวออกจากอุปกรณ์เหล่านั้น


