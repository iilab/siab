

---

lang: th
community: guide
type: tactics
legacy: True
child: False
weight: 009
title: 9. How to protect yourself and your data when using social networking sites

---

ชุมชนออนไลน์นั้นมีมาตั้งแต่การคิดค้นอินเทอร์เน็ต แรกสุดเรามีกระดานสนทนาและอีเมลกลุ่ม ซึ่งเปิดโอกาสให้คนทั่วโลกได้ติดต่อ สื่อสาร และแบ่งปันข้อมูลเกี่ยวกับเรื่องราวต่างๆ ทุกวันนี้เว็บไซต์เครือข่ายสังคมหรือโซเชียลเน็ตเวิร์กได้ขยายพื้นที่ของการปฏิสัมพันธ์ ทำให้คุณสามารถแบ่งปันข้อความ ภาพ ไฟล์ และแม้กระทั่งข้อมูลต่อนาทีในสิ่งที่คุณกำลังทำอยู่ หรือที่ไหนก็ตามที่คุณอยู่ การทำงานแบบนี้ไม่ใช่เรื่องใหม่หรือเรื่องเฉพาะตัวแต่อย่างใด การกระทำเหล่านี้ทำผ่านอินเทอร์เน็ตได้โดยไม่จำเป็นต้องเข้าร่วมเว็บไซต์เครือข่ายสังคม

ถึงแม้ว่าเครือข่ายเหล่านี้มีประโยชน์มาก และช่วยส่งเสริมปฏิสัมพันธ์ทางสังคมทั้งในโลกออนไลน์และออฟไลน์ ในขณะที่คุณใช้เว็บเหล่านี้ ก็อาจจะเปิดโอกาสให้มีคนเข้าถึงข้อมูลของคุณและเอาไปใช้ในทางที่ผิดได้ ลองคิดว่าเว็บไซต์เครือข่ายสังคมเป็นเหมือนงานเลี้ยงขนาดใหญ่ มีแขกบางกลุ่มที่คนรู้จักและก็มีผู้คนบางกลุ่มที่คุณไม่รู้จักเลย ลองจินตนาการดูว่าคุณเดินผ่านฝูงคนในงานเลี้ยงนี้โดยที่คุณมีข้อมูลส่วนตัว และบัญชีล่าสุดที่แสดงว่าคุณกำลังคิดอะไรอยู่ เขียนอยู่บนแผ่นป้ายขนาดใหญ่แปะอยู่ที่ข้างหลังคุณ ซึ่งทุกคนอ่านได้ แม้คุณไม่รู้ตัว คุณต้องการให้ทุกคนรู้ทุกอย่างที่เกี่ยวกับคุณจริงหรือ

จำไว้ว่าเว็บไซต์เครือข่ายสังคมทั้งหมดเป็นธุรกิจเอกชน และธุรกิจเหล่านั้นทำเงินโดยการเก็บรวบรวมข้อมูลเกี่ยวกับตัวบุคคลและขายข้อมูลเหล่านั้นออกไป โดยเฉพาะให้กับบริษัทโฆษณาที่เป็นบุคคลที่สาม เมื่อคุณเข้าสู่เว็บไซต์เครือข่ายสังคม เท่ากับว่าคุณกำลังทิ้งเสรีภาพอินเทอร์เน็ตไว้ข้างหลัง และกำลังเข้าสู่เครือข่ายที่ปกครองและควบคุมโดยเจ้าของของเว็บไซต์เหล่านั้น การตั้งค่าความเป็นส่วนตัวหมายถึงการปกป้องตัวคุณจากผู้ใช้บริการเครือข่ายสังคมอื่นๆ แต่ไม่ได้หมายความว่ามันจะปกป้องข้อมูลของคุณจากเจ้าของผู้ให้บริการ สิ่งที่สำคัญก็คือ คุณได้มอบข้อมูลทั้งหมดของคุณให้กับเจ้าของเว็บไซต์เพราะเชื่อใจพวกเขา

ถ้าคุณทำงานเกี่ยวกับข้อมูลหรือประเด็นอ่อนไหวและสนใจใช้บริการเครือข่ายสังคม มันเป็นเรื่องสำคัญที่จะต้องตระหนักถึงประเด็นความเป็นส่วนตัวและความปลอดภัยซึ่งมาพร้อมกับการใช้บริการดังกล่าว นักปกป้องสิทธิมนุษยชนนั้นมีความเสี่ยงเป็นพิเศษจากอันตรายที่มาพร้อมกับการใช้เว็บไซต์เครือข่ายสังคม และจะต้องระมัดระวังอย่างที่สุดเกี่ยวกับข้อมูลเกี่ยวกับตัวเองที่พวกเขาจะเปิดเผย รวมถึงข้อมูลของผู้คนที่ทำงานกับนักปกป้องสิทธิมนุษยชนเหล่านั้นด้วย

ก่อนที่คุณจะใช้บริการเว็บไซต์เครือข่ายสังคมใดๆ การทำความเข้าใจว่าเว็บไซต์เหล่านั้นทำให้คุณเกิดความเสี่ยงเป็นสิ่งสำคัญ และคุณจะต้องหาทางปกป้องตัวเองและผู้คนที่ทำงานกับคุณ คู่มือแนะนำนี้จะช่วยให้คุณเข้าใจผลที่ตามมาที่เกี่ยวข้องกับความปลอดภัยในการใช้งานเว็บไซต์เครือข่ายสังคม

## สถานการณ์ภูมิหลัง ##

<div class="background" markdown=1>
แมนซัวร์และแม็กดาเป็นนักเคลื่อนไหวเพื่อปกป้องสิทธิมนุษยชนในแอฟริกาเหนือ พวกเขากำลังจะจัดการเดินขบวน ณ ใจกลางเมืองใหญ่แห่งหนึ่ง ทั้งคู่ต้องการใช้เฟซบุ๊กในการกระจายข่าว แต่กังวลว่าเจ้าหน้าที่จะได้รับเบาะแสและใครก็ตามที่แสดงความสนใจที่จะร่วมกิจกรรมอาจถูกติดตาม พวกเขาวางแผนว่าจะใช้ทวิตเตอร์ในระหว่างการเดินขบวนเพื่อให้ข้อมูลล่าสุดเกี่ยวกับการเดินขบวน แต่จะเกิดอะไรขึ้นถ้าตำรวจสามารถติดตามทวีตและส่งเจ้าหน้าที่ไปรับมือกับการเดินขบวน แมนซัวร์และแม็กดาวางแผนว่าจะแชร์ภาพและวีดีโอของการเดินขบวนโดยไม่เปิดเผยสิ่งระบุตัวตนของผู้คนที่เข้าร่วม เพราะพวกเขากังวลว่าผู้ที่เข้าร่วมเดินขบวนอาจถูกฟ้องร้อง
</div>

เราไม่ได้บอกให้คุณหยุดใช้เครื่องมือสังคมเครือข่ายทั้งหมด อย่างไรก็ตาม คุณควรใช้มาตรการความปลอดภัยที่เหมาะสม เพื่อที่คุณจะสามารถใช้เครื่องมือเหล่านี้โดยไม่ทำให้คุณและใครก็ตามตกอยู่ในความเสี่ยง

### สิ่งที่คุณจะได้เรียนรู้จากบทนี้ ###

- รู้ว่าเว็บไซต์เครือข่ายสังคมจะทำให้ข้อมูลอ่อนไหวถูกเปิดเผยโดยไม่ได้ตั้งใจได้ง่ายเพียงใด
- รู้วิธีปกป้องข้อมูลเกี่ยวกับตัวคุณและคนอื่นเมื่อใช้เว็บไซต์เครือข่ายสังคม

